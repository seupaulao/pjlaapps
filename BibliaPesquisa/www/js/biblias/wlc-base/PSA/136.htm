<p><span>1&nbsp;&nbsp;&nbsp;</span><span>הֹוד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃</span></p>
<p><span>2&nbsp;&nbsp;&nbsp;</span><span>הֹ֭ודוּ לֵֽאלֹהֵ֣י הָאֱלֹהִ֑ים כִּ֖י לְעֹולָ֣ם חַסְדֹּֽו׃</span></p>
<p><span>3&nbsp;&nbsp;&nbsp;</span><span>הֹ֭ודוּ לַאֲדֹנֵ֣י הָאֲדֹנִ֑ים כִּ֖י לְעֹלָ֣ם חַסְדֹּֽו׃</span></p>
<p><span>4&nbsp;&nbsp;&nbsp;</span><span>לְעֹ֘שֵׂ֤ה נִפְלָאֹ֣ות גְּדֹלֹ֣ות לְבַדֹּ֑ו כִּ֖י לְעֹולָ֣ם חַסְדֹּֽו׃</span></p>
<p><span>5&nbsp;&nbsp;&nbsp;</span><span>לְעֹשֵׂ֣ה הַ֭שָּׁמַיִם בִּתְבוּנָ֑ה כִּ֖י לְעֹולָ֣ם חַסְדֹּֽו׃</span></p>
<p><span>6&nbsp;&nbsp;&nbsp;</span><span>לְרֹקַ֣ע הָ֭אָרֶץ עַל־הַמָּ֑יִם כִּ֖י לְעֹולָ֣ם חַסְדֹּֽו׃</span></p>
<p><span>7&nbsp;&nbsp;&nbsp;</span><span>לְ֭עֹשֵׂה אֹורִ֣ים גְּדֹלִ֑ים כִּ֖י לְעֹולָ֣ם חַסְדֹּֽו׃</span></p>
<p><span>8&nbsp;&nbsp;&nbsp;</span><span>אֶת־הַ֭שֶּׁמֶשׁ לְמֶמְשֶׁ֣לֶת בַּיֹּ֑ום כִּ֖י לְעֹולָ֣ם חַסְדֹּֽו׃</span></p>
<p><span>9&nbsp;&nbsp;&nbsp;</span><span>אֶת־הַיָּרֵ֣חַ וְ֭כֹוכָבִים לְמֶמְשְׁלֹ֣ות בַּלָּ֑יְלָה כִּ֖י לְעֹולָ֣ם חַסְדֹּֽו׃</span></p>
<p><span>10&nbsp;&nbsp;&nbsp;</span><span>לְמַכֵּ֣ה מִ֭צְרַיִם בִּבְכֹורֵיהֶ֑ם כִּ֖י לְעֹולָ֣ם חַסְדֹּֽו׃</span></p>
<p><span>11&nbsp;&nbsp;&nbsp;</span><span>וַיֹּוצֵ֣א יִ֭שְׂרָאֵל מִתֹּוכָ֑ם כִּ֖י לְעֹולָ֣ם חַסְדֹּֽו׃</span></p>
<p><span>12&nbsp;&nbsp;&nbsp;</span><span>בְּיָ֣ד חֲ֭זָקָה וּבִזְרֹ֣ועַ נְטוּיָ֑ה כִּ֖י לְעֹולָ֣ם חַסְדֹּֽו׃</span></p>
<p><span>13&nbsp;&nbsp;&nbsp;</span><span>לְגֹזֵ֣ר יַם־ס֭וּף לִגְזָרִ֑ים כִּ֖י לְעֹולָ֣ם חַסְדֹּֽו׃</span></p>
<p><span>14&nbsp;&nbsp;&nbsp;</span><span>וְהֶעֱבִ֣יר יִשְׂרָאֵ֣ל בְּתֹוכֹ֑ו כִּ֖י לְעֹולָ֣ם חַסְדֹּֽו׃</span></p>
<p><span>15&nbsp;&nbsp;&nbsp;</span><span>וְנִ֘עֵ֤ר פַּרְעֹ֣ה וְחֵילֹ֣ו בְיַם־ס֑וּף כִּ֖י לְעֹולָ֣ם חַסְדֹּֽו׃</span></p>
<p><span>16&nbsp;&nbsp;&nbsp;</span><span>לְמֹולִ֣יךְ עַ֭מֹּו בַּמִּדְבָּ֑ר כִּ֖י לְעֹולָ֣ם חַסְדֹּֽו׃</span></p>
<p><span>17&nbsp;&nbsp;&nbsp;</span><span>לְ֭מַכֵּה מְלָכִ֣ים גְּדֹלִ֑ים כִּ֖י לְעֹולָ֣ם חַסְדֹּֽו׃</span></p>
<p><span>18&nbsp;&nbsp;&nbsp;</span><span>וַֽ֭יַּהֲרֹג מְלָכִ֣ים אַדִּירִ֑ים כִּ֖י לְעֹולָ֣ם חַסְדֹּֽו׃</span></p>
<p><span>19&nbsp;&nbsp;&nbsp;</span><span>לְ֭סִיחֹון מֶ֣לֶךְ הָאֱמֹרִ֑י כִּ֖י לְעֹולָ֣ם חַסְדֹּֽו׃</span></p>
<p><span>20&nbsp;&nbsp;&nbsp;</span><span>וּ֭לְעֹוג מֶ֣לֶךְ הַבָּשָׁ֑ן כִּ֖י לְעֹולָ֣ם חַסְדֹּֽו׃</span></p>
<p><span>21&nbsp;&nbsp;&nbsp;</span><span>וְנָתַ֣ן אַרְצָ֣ם לְנַחֲלָ֑ה כִּ֖י לְעֹולָ֣ם חַסְדֹּֽו׃</span></p>
<p><span>22&nbsp;&nbsp;&nbsp;</span><span>נַ֭חֲלָה לְיִשְׂרָאֵ֣ל עַבְדֹּ֑ו כִּ֖י לְעֹולָ֣ם חַסְדֹּֽו׃</span></p>
<p><span>23&nbsp;&nbsp;&nbsp;</span><span>בְּשִׁפְלֵנוּ זָ֣כַר לָ֑נוּ כִּ֖י לְעֹולָ֣ם חַסְדֹּֽו׃</span></p>
<p><span>24&nbsp;&nbsp;&nbsp;</span><span>וַיִּפְרְקֵ֥נוּ מִצָּרֵ֑ינוּ כִּ֖י לְעֹולָ֣ם חַסְדֹּֽו׃</span></p>
<p><span>25&nbsp;&nbsp;&nbsp;</span><span>נֹתֵ֣ן לֶ֭חֶם לְכָל־בָּשָׂ֑ר כִּ֖י לְעֹולָ֣ם חַסְדֹּֽו׃</span></p>
<p><span>26&nbsp;&nbsp;&nbsp;</span><span>הֹ֭ודוּ לְאֵ֣ל הַשָּׁמָ֑יִם כִּ֖י לְעֹולָ֣ם חַסְדֹּֽו׃</span></p>
