<p><span>1&nbsp;&nbsp;&nbsp;</span><span>אַשְׁרֵ֥י תְמִֽימֵי־דָ֑רֶךְ הַֽ֝הֹלְכִ֗ים בְּתֹורַ֥ת יְהוָֽה׃</span></p>
<p><span>2&nbsp;&nbsp;&nbsp;</span><span>אַ֭שְׁרֵי נֹצְרֵ֥י עֵדֹתָ֗יו בְּכָל־לֵ֥ב יִדְרְשֽׁוּהוּ׃</span></p>
<p><span>3&nbsp;&nbsp;&nbsp;</span><span>אַ֭ף לֹֽא־פָעֲל֣וּ עַוְלָ֑ה בִּדְרָכָ֥יו הָלָֽכוּ׃</span></p>
<p><span>4&nbsp;&nbsp;&nbsp;</span><span>אַ֭תָּה צִוִּ֥יתָה פִקֻּדֶ֗יךָ לִשְׁמֹ֥ר מְאֹֽד׃</span></p>
<p><span>5&nbsp;&nbsp;&nbsp;</span><span>אַ֭חֲלַי יִכֹּ֥נוּ דְרָכָ֗י לִשְׁמֹ֥ר חֻקֶּֽיךָ׃</span></p>
<p><span>6&nbsp;&nbsp;&nbsp;</span><span>אָ֥ז לֹא־אֵבֹ֑ושׁ בְּ֝הַבִּיטִ֗י אֶל־כָּל־מִצְוֹתֶֽיךָ׃</span></p>
<p><span>7&nbsp;&nbsp;&nbsp;</span><span>אֹ֭ודְךָ בְּיֹ֣שֶׁר לֵבָ֑ב בְּ֝לָמְדִ֗י מִשְׁפְּטֵ֥י צִדְקֶֽךָ׃</span></p>
<p><span>8&nbsp;&nbsp;&nbsp;</span><span>אֶת־חֻקֶּ֥יךָ אֶשְׁמֹ֑ר אַֽל־תַּעַזְבֵ֥נִי עַד־מְאֹֽד׃</span></p>
<p><span>9&nbsp;&nbsp;&nbsp;</span><span>בַּמֶּ֣ה יְזַכֶּה־נַּ֭עַר אֶת־אָרְחֹ֑ו לִ֝שְׁמֹ֗ר כִּדְבָרֶֽךָ׃</span></p>
<p><span>10&nbsp;&nbsp;&nbsp;</span><span>בְּכָל־לִבִּ֥י דְרַשְׁתִּ֑יךָ אַל־תַּ֝שְׁגֵּ֗נִי מִמִּצְוֹתֶֽיךָ׃</span></p>
<p><span>11&nbsp;&nbsp;&nbsp;</span><span>בְּ֭לִבִּי צָפַ֣נְתִּי אִמְרָתֶ֑ךָ לְ֝מַ֗עַן לֹ֣א אֶֽחֱטָא־לָֽךְ׃</span></p>
<p><span>12&nbsp;&nbsp;&nbsp;</span><span>בָּר֖וּךְ אַתָּ֥ה יְהוָ֗ה לַמְּדֵ֥נִי חֻקֶּֽיךָ׃</span></p>
<p><span>13&nbsp;&nbsp;&nbsp;</span><span>בִּשְׂפָתַ֥י סִפַּ֑רְתִּי כֹּ֝֗ל מִשְׁפְּטֵי־פִֽיךָ׃</span></p>
<p><span>14&nbsp;&nbsp;&nbsp;</span><span>בְּדֶ֖רֶךְ עֵדְוֹתֶ֥יךָ שַׂ֗שְׂתִּי כְּעַ֣ל כָּל־הֹֽון׃</span></p>
<p><span>15&nbsp;&nbsp;&nbsp;</span><span>בְּפִקֻּדֶ֥יךָ אָשִׂ֑יחָה וְ֝אַבִּ֗יטָה אֹרְחֹתֶֽיךָ׃</span></p>
<p><span>16&nbsp;&nbsp;&nbsp;</span><span>בְּחֻקֹּתֶ֥יךָ אֶֽשְׁתַּעֲשָׁ֑ע לֹ֭א אֶשְׁכַּ֣ח דְּבָרֶֽךָ׃</span></p>
<p><span>17&nbsp;&nbsp;&nbsp;</span><span>גְּמֹ֖ל עַֽל־עַבְדְּךָ֥ אֶֽחְיֶ֗ה וְאֶשְׁמְרָ֥ה דְבָרֶֽךָ׃</span></p>
<p><span>18&nbsp;&nbsp;&nbsp;</span><span>גַּל־עֵינַ֥י וְאַבִּ֑יטָה נִ֝פְלָאֹ֗ות מִתֹּורָתֶֽךָ׃</span></p>
<p><span>19&nbsp;&nbsp;&nbsp;</span><span>גֵּ֣ר אָנֹכִ֣י בָאָ֑רֶץ אַל־תַּסְתֵּ֥ר מִ֝מֶּ֗נִּי מִצְוֹתֶֽיךָ׃</span></p>
<p><span>20&nbsp;&nbsp;&nbsp;</span><span>גָּרְסָ֣ה נַפְשִׁ֣י לְתַאֲבָ֑ה אֶֽל־מִשְׁפָּטֶ֥יךָ בְכָל־עֵֽת׃</span></p>
<p><span>21&nbsp;&nbsp;&nbsp;</span><span>גָּ֭עַרְתָּ זֵדִ֣ים אֲרוּרִ֑ים הַ֝שֹּׁגִים מִמִּצְוֹתֶֽיךָ׃</span></p>
<p><span>22&nbsp;&nbsp;&nbsp;</span><span>גַּ֣ל מֵֽ֭עָלַי חֶרְפָּ֣ה וָב֑וּז כִּ֖י עֵדֹתֶ֣יךָ נָצָֽרְתִּי׃</span></p>
<p><span>23&nbsp;&nbsp;&nbsp;</span><span>גַּ֤ם יָֽשְׁב֣וּ רִים בִּ֣י נִדְבָּ֑רוּ עַ֝בְדְּךָ֗ יָשִׂ֥יחַ בְּחֻקֶּֽיךָ׃</span></p>
<p><span>24&nbsp;&nbsp;&nbsp;</span><span>גַּֽם־עֵ֭דֹתֶיךָ שַׁעֲשֻׁעָ֗י אַנְשֵׁ֥י עֲצָתִֽי׃</span></p>
<p><span>25&nbsp;&nbsp;&nbsp;</span><span>דָּֽבְקָ֣ה לֶעָפָ֣ר נַפְשִׁ֑י חַ֝יֵּ֗נִי כִּדְבָרֶֽךָ׃</span></p>
<p><span>26&nbsp;&nbsp;&nbsp;</span><span>דְּרָכַ֣י סִ֭פַּרְתִּי וַֽתַּעֲנֵ֗נִי לַמְּדֵ֥נִי חֻקֶּֽיךָ׃</span></p>
<p><span>27&nbsp;&nbsp;&nbsp;</span><span>דֶּֽרֶךְ־פִּקּוּדֶ֥יךָ הֲבִינֵ֑נִי וְ֝אָשִׂ֗יחָה בְּנִפְלְאֹותֶֽיךָ׃</span></p>
<p><span>28&nbsp;&nbsp;&nbsp;</span><span>דָּלְפָ֣ה נַ֭פְשִׁי מִתּוּגָ֑ה קַ֝יְּמֵ֗נִי כִּדְבָרֶֽךָ׃</span></p>
<p><span>29&nbsp;&nbsp;&nbsp;</span><span>דֶּֽרֶךשְֶׁ֭־קֶר הָסֵ֣ר מִמֶּ֑נִּי וְֽתֹורָתְךָ֥ חָנֵּֽנִי׃</span></p>
<p><span>30&nbsp;&nbsp;&nbsp;</span><span>דֶּֽרֶךְ־אֱמוּנָ֥ה בָחָ֑רְתִּי מִשְׁפָּטֶ֥יךָ שִׁוִּֽיתִי׃</span></p>
<p><span>31&nbsp;&nbsp;&nbsp;</span><span>דָּבַ֥קְתִּי בְעֵֽדְוֹתֶ֑יךָ יְ֝הוָ֗ה אַל־תְּבִישֵֽׁנִי׃</span></p>
<p><span>32&nbsp;&nbsp;&nbsp;</span><span>דֶּֽרֶךְ־מִצְוֹתֶ֥יךָ אָר֑וּץ כִּ֖י תַרְחִ֣יב לִבִּֽי׃</span></p>
<p><span>33&nbsp;&nbsp;&nbsp;</span><span>הֹורֵ֣נִי יְ֭הוָה דֶּ֥רֶךְ חֻקֶּ֗יךָ וְאֶצְּרֶ֥נָּה עֵֽקֶב׃</span></p>
<p><span>34&nbsp;&nbsp;&nbsp;</span><span>הֲ֭בִינֵנִי וְאֶצְּרָ֥ה תֹֽורָתֶ֗ךָ וְאֶשְׁמְרֶ֥נָּה בְכָל־לֵֽב׃</span></p>
<p><span>35&nbsp;&nbsp;&nbsp;</span><span>הַ֭דְרִיכֵנִי בִּנְתִ֣יב מִצְוֹתֶ֑יךָ כִּי־בֹ֥ו חָפָֽצְתִּי׃</span></p>
<p><span>36&nbsp;&nbsp;&nbsp;</span><span>הַט־לִ֭בִּי אֶל־עֵדְוֹתֶ֗יךָ וְאַ֣ל אֶל־בָּֽצַע׃</span></p>
<p><span>37&nbsp;&nbsp;&nbsp;</span><span>הַעֲבֵ֣ר עֵ֭ינַי מֵרְאֹ֣ות שָׁ֑וְא בִּדְרָכֶ֥ךָ חַיֵּֽנִי׃</span></p>
<p><span>38&nbsp;&nbsp;&nbsp;</span><span>הָקֵ֣ם לְ֭עַבְדְּךָ אִמְרָתֶ֑ךָ אֲ֝שֶׁ֗ר לְיִרְאָתֶֽךָ׃</span></p>
<p><span>39&nbsp;&nbsp;&nbsp;</span><span>הַעֲבֵ֣ר חֶ֭רְפָּתִי אֲשֶׁ֣ר יָגֹ֑רְתִּי כִּ֖י מִשְׁפָּטֶ֣יךָ טֹובִֽים׃</span></p>
<p><span>40&nbsp;&nbsp;&nbsp;</span><span>הִ֭נֵּה תָּאַ֣בְתִּי לְפִקֻּדֶ֑יךָ בְּצִדְקָתְךָ֥ חַיֵּֽנִי׃</span></p>
<p><span>41&nbsp;&nbsp;&nbsp;</span><span>וִֽיבֹאֻ֣נִי חֲסָדֶ֣ךָ יְהוָ֑ה תְּ֝שֽׁוּעָתְךָ֗ כְּאִמְרָתֶֽךָ׃</span></p>
<p><span>42&nbsp;&nbsp;&nbsp;</span><span>וְאֶֽעֱנֶ֣ה חֹרְפִ֣י דָבָ֑ר כִּֽי־בָ֝טַחְתִּי בִּדְבָרֶֽךָ׃</span></p>
<p><span>43&nbsp;&nbsp;&nbsp;</span><span>וְֽאַל־תַּצֵּ֬ל מִפִּ֣י דְבַר־אֱמֶ֣ת עַד־מְאֹ֑ד כִּ֖י לְמִשְׁפָּטֶ֣ךָ יִחָֽלְתִּי׃</span></p>
<p><span>44&nbsp;&nbsp;&nbsp;</span><span>וְאֶשְׁמְרָ֖ה תֹורָתְךָ֥ תָמִ֗יד לְעֹולָ֥ם וָעֶֽד׃</span></p>
<p><span>45&nbsp;&nbsp;&nbsp;</span><span>וְאֶתְהַלְּכָ֥ה בָרְחָבָ֑ה כִּ֖י פִקֻּדֶ֣יךָ דָרָֽשְׁתִּי׃</span></p>
<p><span>46&nbsp;&nbsp;&nbsp;</span><span>וַאֲדַבְּרָ֣ה בְ֭עֵדֹתֶיךָ נֶ֥גֶד מְלָכִ֗ים וְלֹ֣א אֵבֹֽושׁ׃</span></p>
<p><span>47&nbsp;&nbsp;&nbsp;</span><span>וְאֶשְׁתַּֽעֲשַׁ֥ע בְּמִצְוֹתֶ֗יךָ אֲשֶׁ֣ר אָהָֽבְתִּי׃</span></p>
<p><span>48&nbsp;&nbsp;&nbsp;</span><span>וְאֶשָּֽׂא־כַפַּ֗י אֶֽל־מִ֭צְוֹתֶיךָ אֲשֶׁ֥ר אָהָ֗בְתִּי וְאָשִׂ֥יחָה בְחֻקֶּֽיךָ׃</span></p>
<p><span>49&nbsp;&nbsp;&nbsp;</span><span>זְכֹר־דָּבָ֥ר לְעַבְדֶּ֑ךָ עַ֝֗ל אֲשֶׁ֣ר יִֽחַלְתָּֽנִי׃</span></p>
<p><span>50&nbsp;&nbsp;&nbsp;</span><span>זֹ֣את נֶחָמָתִ֣י בְעָנְיִ֑י כִּ֖י אִמְרָתְךָ֣ חִיָּֽתְנִי׃</span></p>
<p><span>51&nbsp;&nbsp;&nbsp;</span><span>זֵ֭דִים הֱלִיצֻ֣נִי עַד־מְאֹ֑ד מִ֝תֹּֽורָתְךָ֗ לֹ֣א נָטִֽיתִי׃</span></p>
<p><span>52&nbsp;&nbsp;&nbsp;</span><span>זָ֘כַ֤רְתִּי מִשְׁפָּטֶ֖יךָ מֵעֹולָ֥ם ׀ יְהוָ֗ה וָֽאֶתְנֶחָֽם׃</span></p>
<p><span>53&nbsp;&nbsp;&nbsp;</span><span>זַלְעָפָ֣ה אֲ֭חָזַתְנִי מֵרְשָׁעִ֑ים עֹ֝זְבֵ֗י תֹּורָתֶֽךָ׃</span></p>
<p><span>54&nbsp;&nbsp;&nbsp;</span><span>זְ֭מִרֹות הָֽיוּ־לִ֥י חֻקֶּ֗יךָ בְּבֵ֣ית מְגוּרָֽי׃</span></p>
<p><span>55&nbsp;&nbsp;&nbsp;</span><span>זָ֘כַ֤רְתִּי בַלַּ֣יְלָה שִׁמְךָ֣ יְהוָ֑ה וָֽ֝אֶשְׁמְרָ֗ה תֹּורָתֶֽךָ׃</span></p>
<p><span>56&nbsp;&nbsp;&nbsp;</span><span>זֹ֥את הָֽיְתָה־לִּ֑י כִּ֖י פִקֻּדֶ֣יךָ נָצָֽרְתִּי׃</span></p>
<p><span>57&nbsp;&nbsp;&nbsp;</span><span>חֶלְקִ֖י יְהוָ֥ה אָמַ֗רְתִּי לִשְׁמֹ֥ר דְּבָרֶֽיךָ׃</span></p>
<p><span>58&nbsp;&nbsp;&nbsp;</span><span>חִלִּ֣יתִי פָנֶ֣יךָ בְכָל־לֵ֑ב חָ֝נֵּ֗נִי כְּאִמְרָתֶֽךָ׃</span></p>
<p><span>59&nbsp;&nbsp;&nbsp;</span><span>חִשַּׁ֥בְתִּי דְרָכָ֑י וָאָשִׁ֥יבָה רַ֝גְלַ֗י אֶל־עֵדֹתֶֽיךָ׃</span></p>
<p><span>60&nbsp;&nbsp;&nbsp;</span><span>חַ֭שְׁתִּי וְלֹ֣א הִתְמַהְמָ֑הְתִּי לִ֝שְׁמֹ֗ר מִצְוֹתֶֽיךָ׃</span></p>
<p><span>61&nbsp;&nbsp;&nbsp;</span><span>חֶבְלֵ֣י רְשָׁעִ֣ים עִוְּדֻ֑נִי תֹּֽ֝ורָתְךָ֗ לֹ֣א שָׁכָֽחְתִּי׃</span></p>
<p><span>62&nbsp;&nbsp;&nbsp;</span><span>חֲצֹֽות־לַ֗יְלָה אָ֭קוּם לְהֹודֹ֣ות לָ֑ךְ עַ֝֗ל מִשְׁפְּטֵ֥י צִדְקֶֽךָ׃</span></p>
<p><span>63&nbsp;&nbsp;&nbsp;</span><span>חָבֵ֣ר אָ֭נִי לְכָל־אֲשֶׁ֣ר יְרֵא֑וּךָ וּ֝לְשֹׁמְרֵ֗י פִּקּוּדֶֽיךָ׃</span></p>
<p><span>64&nbsp;&nbsp;&nbsp;</span><span>חַסְדְּךָ֣ יְ֭הוָה מָלְאָ֥ה הָאָ֗רֶץ חֻקֶּ֥יךָ לַמְּדֵֽנִי׃</span></p>
<p><span>65&nbsp;&nbsp;&nbsp;</span><span>טֹ֭וב עָשִׂ֣יתָ עִֽם־עַבְדְּךָ֑ יְ֝הוָ֗ה כִּדְבָרֶֽךָ׃</span></p>
<p><span>66&nbsp;&nbsp;&nbsp;</span><span>ט֤וּב טַ֣עַם וָדַ֣עַת לַמְּדֵ֑נִי כִּ֖י בְמִצְוֹתֶ֣יךָ הֶאֱמָֽנְתִּי׃</span></p>
<p><span>67&nbsp;&nbsp;&nbsp;</span><span>טֶ֣רֶם אֶ֭עֱנֶה אֲנִ֣י שֹׁגֵ֑ג וְ֝עַתָּ֗ה אִמְרָתְךָ֥ שָׁמָֽרְתִּי׃</span></p>
<p><span>68&nbsp;&nbsp;&nbsp;</span><span>טֹוב־אַתָּ֥ה וּמֵטִ֗יב לַמְּדֵ֥נִי חֻקֶּֽיךָ׃</span></p>
<p><span>69&nbsp;&nbsp;&nbsp;</span><span>טָפְל֬וּ עָלַ֣י שֶׁ֣קֶר זֵדִ֑ים אֲ֝נִ֗י בְּכָל־לֵ֤ב ׀ אֱצֹּ֬ר פִּקּוּדֶֽיךָ׃</span></p>
<p><span>70&nbsp;&nbsp;&nbsp;</span><span>טָפַ֣שׁ כַּחֵ֣לֶב לִבָּ֑ם אֲ֝נִ֗י תֹּורָתְךָ֥ שִֽׁעֲשָֽׁעְתִּי׃</span></p>
<p><span>71&nbsp;&nbsp;&nbsp;</span><span>טֹֽוב־לִ֥י כִֽי־עֻנֵּ֑יתִי לְ֝מַ֗עַן אֶלְמַ֥ד חֻקֶּֽיךָ׃</span></p>
<p><span>72&nbsp;&nbsp;&nbsp;</span><span>טֹֽוב־לִ֥י תֹֽורַת־פִּ֑יךָ מֵ֝אַלְפֵ֗י זָהָ֥ב וָכָֽסֶף׃</span></p>
<p><span>73&nbsp;&nbsp;&nbsp;</span><span>יָדֶ֣יךָ עָ֭שׂוּנִי וַֽיְכֹונְנ֑וּנִי הֲ֝בִינֵ֗נִי וְאֶלְמְדָ֥ה מִצְוֹתֶֽיךָ׃</span></p>
<p><span>74&nbsp;&nbsp;&nbsp;</span><span>יְ֭רֵאֶיךָ יִרְא֣וּנִי וְיִשְׂמָ֑חוּ כִּ֖י לִדְבָרְךָ֣ יִחָֽלְתִּי׃</span></p>
<p><span>75&nbsp;&nbsp;&nbsp;</span><span>יָדַ֣עְתִּי יְ֭הוָה כִּי־צֶ֣דֶק מִשְׁפָּטֶ֑יךָ וֶ֝אֱמוּנָ֗ה עִנִּיתָֽנִי׃</span></p>
<p><span>76&nbsp;&nbsp;&nbsp;</span><span>יְהִי־נָ֣א חַסְדְּךָ֣ לְנַחֲמֵ֑נִי כְּאִמְרָתְךָ֥ לְעַבְדֶּֽךָ׃</span></p>
<p><span>77&nbsp;&nbsp;&nbsp;</span><span>יְבֹא֣וּנִי רַחֲמֶ֣יךָ וְאֶֽחְיֶ֑ה כִּי־תֹֽ֝ורָתְךָ֗ שַֽׁעֲשֻׁעָֽי׃</span></p>
<p><span>78&nbsp;&nbsp;&nbsp;</span><span>יֵבֹ֣שׁוּ זֵ֭דִים כִּי־שֶׁ֣קֶר עִוְּת֑וּנִי אֲ֝נִ֗י אָשִׂ֥יחַ בְּפִקּוּדֶֽיךָ׃</span></p>
<p><span>79&nbsp;&nbsp;&nbsp;</span><span>יָשׁ֣וּבוּ לִ֣י יְרֵאֶ֑יךָ [וְיָדְעוּ כ] (וְ֝יֹדְעֵ֗י ק) עֵדֹתֶֽיךָ׃</span></p>
<p><span>80&nbsp;&nbsp;&nbsp;</span><span>יְהִֽי־לִבִּ֣י תָמִ֣ים בְּחֻקֶּ֑יךָ לְ֝מַ֗עַן לֹ֣א אֵבֹֽושׁ׃</span></p>
<p><span>81&nbsp;&nbsp;&nbsp;</span><span>כָּלְתָ֣ה לִתְשׁוּעָתְךָ֣ נַפְשִׁ֑י לִדְבָרְךָ֥ יִחָֽלְתִּי׃</span></p>
<p><span>82&nbsp;&nbsp;&nbsp;</span><span>כָּל֣וּ עֵ֭ינַי לְאִמְרָתֶ֑ךָ לֵ֝אמֹ֗ר מָתַ֥י תְּֽנַחֲמֵֽנִי׃</span></p>
<p><span>83&nbsp;&nbsp;&nbsp;</span><span>כִּֽי־הָ֭יִיתִי כְּנֹ֣אד בְּקִיטֹ֑ור חֻ֝קֶּ֗יךָ לֹ֣א שָׁכָֽחְתִּי׃</span></p>
<p><span>84&nbsp;&nbsp;&nbsp;</span><span>כַּמָּ֥ה יְמֵֽי־עַבְדֶּ֑ךָ מָתַ֬י תַּעֲשֶׂ֖ה בְרֹדְפַ֣י מִשְׁפָּֽט׃</span></p>
<p><span>85&nbsp;&nbsp;&nbsp;</span><span>כָּֽרוּ־לִ֣י זֵדִ֣ים שִׁיחֹ֑ות אֲ֝שֶׁ֗ר לֹ֣א כְתֹורָתֶֽךָ׃</span></p>
<p><span>86&nbsp;&nbsp;&nbsp;</span><span>כָּל־מִצְוֹתֶ֥יךָ אֱמוּנָ֑ה שֶׁ֖קֶר רְדָפ֣וּנִי עָזְרֵֽנִי׃</span></p>
<p><span>87&nbsp;&nbsp;&nbsp;</span><span>כִּ֭מְעַט כִּלּ֣וּנִי בָאָ֑רֶץ וַ֝אֲנִ֗י לֹא־עָזַ֥בְתִּי פִקֻּודֶֽיךָ ׃</span></p>
<p><span>88&nbsp;&nbsp;&nbsp;</span><span>כְּחַסְדְּךָ֥ חַיֵּ֑נִי וְ֝אֶשְׁמְרָ֗ה עֵד֥וּת פִּֽיךָ׃</span></p>
<p><span>89&nbsp;&nbsp;&nbsp;</span><span>לְעֹולָ֥ם יְהוָ֑ה דְּ֝בָרְךָ֗ נִצָּ֥ב בַּשָּׁמָֽיִם׃</span></p>
<p><span>90&nbsp;&nbsp;&nbsp;</span><span>לְדֹ֣ר וָ֭דֹר אֱמֽוּנָתֶ֑ךָ כֹּונַ֥נְתָּ אֶ֝֗רֶץ וַֽתַּעֲמֹֽד׃</span></p>
<p><span>91&nbsp;&nbsp;&nbsp;</span><span>לְֽ֭מִשְׁפָּטֶיךָ עָמְד֣וּ הַיֹּ֑ום כִּ֖י הַכֹּ֣ל עֲבָדֶֽיךָ׃</span></p>
<p><span>92&nbsp;&nbsp;&nbsp;</span><span>לוּלֵ֣י תֹ֭ורָתְךָ שַׁעֲשֻׁעָ֑י אָ֝֗ז אָבַ֥דְתִּי בְעָנְיִֽי׃</span></p>
<p><span>93&nbsp;&nbsp;&nbsp;</span><span>לְ֭עֹולָם לֹא־אֶשְׁכַּ֣ח פִּקּוּדֶ֑יךָ כִּ֥י בָ֝֗ם חִיִּיתָֽנִי׃</span></p>
<p><span>94&nbsp;&nbsp;&nbsp;</span><span>לְֽךָ־אֲ֭נִי הֹושִׁיעֵ֑נִי כִּ֖י פִקּוּדֶ֣יךָ דָרָֽשְׁתִּי׃</span></p>
<p><span>95&nbsp;&nbsp;&nbsp;</span><span>לִ֤י קִוּ֣וּ רְשָׁעִ֣ים לְאַבְּדֵ֑נִי עֵ֝דֹתֶ֗יךָ אֶתְבֹּונָֽן׃</span></p>
<p><span>96&nbsp;&nbsp;&nbsp;</span><span>לְֽכָל תִּ֭כְלָה רָאִ֣יתִי קֵ֑ץ רְחָבָ֖ה מִצְוָתְךָ֣ מְאֹֽד׃</span></p>
<p><span>97&nbsp;&nbsp;&nbsp;</span><span>מָֽה־אָהַ֥בְתִּי תֹורָתֶ֑ךָ כָּל־הַ֝יֹּ֗ום הִ֣יא שִׂיחָתִֽי׃</span></p>
<p><span>98&nbsp;&nbsp;&nbsp;</span><span>מֵ֭אֹ֣יְבַי תְּחַכְּמֵ֣נִי מִצְוֹתֶ֑ךָ כִּ֖י לְעֹולָ֣ם הִיא־לִֽי׃</span></p>
<p><span>99&nbsp;&nbsp;&nbsp;</span><span>מִכָּל־מְלַמְּדַ֥י הִשְׂכַּ֑לְתִּי כִּ֥י עֵ֝דְוֹתֶ֗יךָ שִׂ֣יחָה לִֽֿי׃</span></p>
<p><span>100&nbsp;&nbsp;&nbsp;</span><span>מִזְּקֵנִ֥ים אֶתְבֹּונָ֑ן כִּ֖י פִקּוּדֶ֣יךָ נָצָֽרְתִּי׃</span></p>
<p><span>101&nbsp;&nbsp;&nbsp;</span><span>מִכָּל־אֹ֣רַח רָ֭ע כָּלִ֣אתִי רַגְלָ֑י לְ֝מַ֗עַן אֶשְׁמֹ֥ר דְּבָרֶֽךָ׃</span></p>
<p><span>102&nbsp;&nbsp;&nbsp;</span><span>מִמִּשְׁפָּטֶ֥יךָ לֹא־סָ֑רְתִּי כִּֽי־אַ֝תָּ֗ה הֹורֵתָֽנִי׃</span></p>
<p><span>103&nbsp;&nbsp;&nbsp;</span><span>מַה־נִּמְלְצ֣וּ לְ֭חִכִּי אִמְרָתֶ֗ךָ מִדְּבַ֥שׁ לְפִֽי׃</span></p>
<p><span>104&nbsp;&nbsp;&nbsp;</span><span>מִפִּקּוּדֶ֥יךָ אֶתְבֹּונָ֑ן עַל־כֵּ֝֗ן שָׂנֵ֤אתִי ׀ כָּל־אֹ֬רַח שָֽׁקֶר׃</span></p>
<p><span>105&nbsp;&nbsp;&nbsp;</span><span>נֵר־לְרַגְלִ֥י דְבָרֶ֑ךָ וְ֝אֹ֗ור לִנְתִיבָתִֽי׃</span></p>
<p><span>106&nbsp;&nbsp;&nbsp;</span><span>נִשְׁבַּ֥עְתִּי וָאֲקַיֵּ֑מָה לִ֝שְׁמֹ֗ר מִשְׁפְּטֵ֥י צִדְקֶֽךָ׃</span></p>
<p><span>107&nbsp;&nbsp;&nbsp;</span><span>נַעֲנֵ֥יתִי עַד־מְאֹ֑ד יְ֝הוָ֗ה חַיֵּ֥נִי כִדְבָרֶֽךָ׃</span></p>
<p><span>108&nbsp;&nbsp;&nbsp;</span><span>נִדְבֹ֣ות פִּ֭י רְצֵה־נָ֣א יְהוָ֑ה וּֽמִשְׁפָּטֶ֥יךָ לַמְּדֵֽנִי׃</span></p>
<p><span>109&nbsp;&nbsp;&nbsp;</span><span>נַפְשִׁ֣י בְכַפִּ֣י תָמִ֑יד וְ֝תֹֽורָתְךָ֗ לֹ֣א שָׁכָֽחְתִּי׃</span></p>
<p><span>110&nbsp;&nbsp;&nbsp;</span><span>נָתְנ֬וּ רְשָׁעִ֣ים פַּ֣ח לִ֑י וּ֝מִפִּקּוּדֶ֗יךָ לֹ֣א תָעִֽיתִי׃</span></p>
<p><span>111&nbsp;&nbsp;&nbsp;</span><span>נָחַ֣לְתִּי עֵדְוֹתֶ֣יךָ לְעֹולָ֑ם כִּֽי־שְׂשֹׂ֖ון לִבִּ֣י הֵֽמָּה׃</span></p>
<p><span>112&nbsp;&nbsp;&nbsp;</span><span>נָטִ֣יתִי לִ֭בִּי לַעֲשֹׂ֥ות חֻקֶּ֗יךָ לְעֹולָ֥ם עֵֽקֶב׃</span></p>
<p><span>113&nbsp;&nbsp;&nbsp;</span><span>סֵעֲפִ֥ים שָׂנֵ֑אתִי וְֽתֹורָתְךָ֥ אָהָֽבְתִּי׃</span></p>
<p><span>114&nbsp;&nbsp;&nbsp;</span><span>סִתְרִ֣י וּמָגִנִּ֣י אָ֑תָּה לִדְבָרְךָ֥ יִחָֽלְתִּי׃</span></p>
<p><span>115&nbsp;&nbsp;&nbsp;</span><span>סֽוּרוּ־מִמֶּ֥נִּי מְרֵעִ֑ים וְ֝אֶצְּרָ֗ה מִצְוֹ֥ת אֱלֹהָֽי׃</span></p>
<p><span>116&nbsp;&nbsp;&nbsp;</span><span>סָמְכֵ֣נִי כְאִמְרָתְךָ֣ וְאֶֽחְיֶ֑ה וְאַל־תְּ֝בִישֵׁ֗נִי מִשִּׂבְרִֽי׃</span></p>
<p><span>117&nbsp;&nbsp;&nbsp;</span><span>סְעָדֵ֥נִי וְאִוָּשֵׁ֑עָה וְאֶשְׁעָ֖ה בְחֻקֶּ֣יךָ תָמִֽיד׃</span></p>
<p><span>118&nbsp;&nbsp;&nbsp;</span><span>סָ֭לִיתָ כָּל־שֹׁוגִ֣ים מֵחֻקֶּ֑יךָ כִּישֶׁ֝֗־קֶר תַּרְמִיתָֽם׃</span></p>
<p><span>119&nbsp;&nbsp;&nbsp;</span><span>סִגִ֗ים הִשְׁבַּ֥תָּ כָל־רִשְׁעֵי־אָ֑רֶץ לָ֝כֵ֗ן אָהַ֥בְתִּי עֵדֹתֶֽיךָ׃</span></p>
<p><span>120&nbsp;&nbsp;&nbsp;</span><span>סָמַ֣ר מִפַּחְדְּךָ֣ בְשָׂרִ֑י וּֽמִמִּשְׁפָּטֶ֥יךָ יָרֵֽאתִי׃</span></p>
<p><span>121&nbsp;&nbsp;&nbsp;</span><span>עָ֭שִׂיתִי מִשְׁפָּ֣ט וָצֶ֑דֶק בַּל־תַּ֝נִּיחֵ֗נִי לְעֹֽשְׁקָֽי׃</span></p>
<p><span>122&nbsp;&nbsp;&nbsp;</span><span>עֲרֹ֣ב עַבְדְּךָ֣ לְטֹ֑וב אַֽל־יַעַשְׁקֻ֥נִי זֵדִֽים׃</span></p>
<p><span>123&nbsp;&nbsp;&nbsp;</span><span>עֵ֭ינַי כָּל֣וּ לִֽישׁוּעָתֶ֑ךָ וּלְאִמְרַ֥ת צִדְקֶֽךָ׃</span></p>
<p><span>124&nbsp;&nbsp;&nbsp;</span><span>עֲשֵׂ֖ה עִם־עַבְדְּךָ֥ כְחַסְדֶּ֗ךָ וְחֻקֶּ֥יךָ לַמְּדֵֽנִי׃</span></p>
<p><span>125&nbsp;&nbsp;&nbsp;</span><span>עַבְדְּךָ־אָ֥נִי הֲבִינֵ֑נִי וְ֝אֵדְעָ֗ה עֵדֹתֶֽיךָ׃</span></p>
<p><span>126&nbsp;&nbsp;&nbsp;</span><span>עֵ֭ת לַעֲשֹׂ֣ות לַיהוָ֑ה הֵ֝פֵ֗רוּ תֹּורָתֶֽךָ׃</span></p>
<p><span>127&nbsp;&nbsp;&nbsp;</span><span>עַל־כֵּ֭ן אָהַ֣בְתִּי מִצְוֹתֶ֑יךָ מִזָּהָ֥ב וּמִפָּֽז׃</span></p>
<p><span>128&nbsp;&nbsp;&nbsp;</span><span>עַל־כֵּ֤ן ׀ כָּל־פִּקּ֣וּדֵי כֹ֣ל יִשָּׁ֑רְתִּי כָּל־אֹ֖רַח שֶׁ֣קֶר שָׂנֵֽאתִי׃</span></p>
<p><span>129&nbsp;&nbsp;&nbsp;</span><span>פְּלָאֹ֥ות עֵדְוֹתֶ֑יךָ עַל־כֵּ֝֗ן נְצָרָ֥תַם נַפְשִֽׁי׃</span></p>
<p><span>130&nbsp;&nbsp;&nbsp;</span><span>פֵּ֖תַח דְּבָרֶ֥יךָ יָאִ֗יר מֵבִ֥ין פְּתָיִֽים׃</span></p>
<p><span>131&nbsp;&nbsp;&nbsp;</span><span>פִּֽי־פָ֭עַרְתִּי וָאֶשְׁאָ֑פָה כִּ֖י לְמִצְוֹתֶ֣יךָ יָאָֽבְתִּי׃</span></p>
<p><span>132&nbsp;&nbsp;&nbsp;</span><span>פְּנֵה־אֵלַ֥י וְחָנֵּ֑נִי כְּ֝מִשְׁפָּ֗ט לְאֹהֲבֵ֥י שְׁמֶֽךָ׃</span></p>
<p><span>133&nbsp;&nbsp;&nbsp;</span><span>פְּ֭עָמַי הָכֵ֣ן בְּאִמְרָתֶ֑ךָ וְֽאַל־תַּשְׁלֶט־בִּ֥י כָל־אָֽוֶן׃</span></p>
<p><span>134&nbsp;&nbsp;&nbsp;</span><span>פְּ֭דֵנִי מֵעֹ֣שֶׁק אָדָ֑ם וְ֝אֶשְׁמְרָ֗ה פִּקּוּדֶֽיךָ׃</span></p>
<p><span>135&nbsp;&nbsp;&nbsp;</span><span>פָּ֭נֶיךָ הָאֵ֣ר בְּעַבְדֶּ֑ךָ וְ֝לַמְּדֵ֗נִי אֶת־חֻקֶּֽיךָ׃</span></p>
<p><span>136&nbsp;&nbsp;&nbsp;</span><span>פַּלְגֵי־מַ֭יִם יָרְד֣וּ עֵינָ֑י עַ֝֗ל לֹא־שָׁמְר֥וּ תֹורָתֶֽךָ׃</span></p>
<p><span>137&nbsp;&nbsp;&nbsp;</span><span>צַדִּ֣יק אַתָּ֣ה יְהוָ֑ה וְ֝יָשָׁ֗ר מִשְׁפָּטֶֽיךָ׃</span></p>
<p><span>138&nbsp;&nbsp;&nbsp;</span><span>צִ֭וִּיתָ צֶ֣דֶק עֵדֹתֶ֑יךָ וֶֽאֱמוּנָ֥ה מְאֹֽד׃</span></p>
<p><span>139&nbsp;&nbsp;&nbsp;</span><span>צִמְּתַ֥תְנִי קִנְאָתִ֑י כִּֽי־שָׁכְח֖וּ דְבָרֶ֣יךָ צָרָֽי׃</span></p>
<p><span>140&nbsp;&nbsp;&nbsp;</span><span>צְרוּפָ֖ה אִמְרָתְךָ֥ מְאֹ֗ד וְֽעַבְדְּךָ֥ אֲהֵבָֽהּ׃</span></p>
<p><span>141&nbsp;&nbsp;&nbsp;</span><span>צָעִ֣יר אָנֹכִ֣י וְנִבְזֶ֑ה פִּ֝קֻּדֶ֗יךָ לֹ֣א שָׁכָֽחְתִּי׃</span></p>
<p><span>142&nbsp;&nbsp;&nbsp;</span><span>צִדְקָתְךָ֣ צֶ֣דֶק לְעֹולָ֑ם וְֽתֹורָתְךָ֥ אֱמֶֽת׃</span></p>
<p><span>143&nbsp;&nbsp;&nbsp;</span><span>צַר־וּמָצֹ֥וק מְצָא֑וּנִי מִ֝צְוֹתֶ֗יךָ שַׁעֲשֻׁעָֽי׃</span></p>
<p><span>144&nbsp;&nbsp;&nbsp;</span><span>צֶ֖דֶק עֵדְוֹתֶ֥יךָ לְעֹולָ֗ם הֲבִינֵ֥נִי וְאֶחְיֶֽה׃</span></p>
<p><span>145&nbsp;&nbsp;&nbsp;</span><span>קָרָ֣אתִי בְכָל־לֵ֭ב עֲנֵ֥נִי יְהוָ֗ה חֻקֶּ֥יךָ אֶצֹּֽרָה׃</span></p>
<p><span>146&nbsp;&nbsp;&nbsp;</span><span>קְרָאתִ֥יךָ הֹושִׁיעֵ֑נִי וְ֝אֶשְׁמְרָ֗ה עֵדֹתֶֽיךָ׃</span></p>
<p><span>147&nbsp;&nbsp;&nbsp;</span><span>קִדַּ֣מְתִּי בַ֭נֶּשֶׁף וָאֲשַׁוֵּ֑עָה [לִדְבָרֶיךָ כ] (לִדְבָרְךָ֥ ק) יִחָֽלְתִּי׃</span></p>
<p><span>148&nbsp;&nbsp;&nbsp;</span><span>קִדְּמ֣וּ עֵ֭ינַי אַשְׁמֻרֹ֑ות לָ֝שִׂ֗יחַ בְּאִמְרָתֶֽךָ׃</span></p>
<p><span>149&nbsp;&nbsp;&nbsp;</span><span>קֹ֭ולִי שִׁמְעָ֣ה כְחַסְדֶּ֑ךָ יְ֝הוָ֗ה כְּֽמִשְׁפָּטֶ֥ךָ חַיֵּֽנִי׃</span></p>
<p><span>150&nbsp;&nbsp;&nbsp;</span><span>קָ֭רְבוּ רֹדְפֵ֣י זִמָּ֑ה מִתֹּורָתְךָ֥ רָחָֽקוּ׃</span></p>
<p><span>151&nbsp;&nbsp;&nbsp;</span><span>קָרֹ֣וב אַתָּ֣ה יְהוָ֑ה וְֽכָל־מִצְוֹתֶ֥יךָ אֱמֶֽת׃</span></p>
<p><span>152&nbsp;&nbsp;&nbsp;</span><span>קֶ֣דֶם יָ֭דַעְתִּי מֵעֵדֹתֶ֑יךָ כִּ֖י לְעֹולָ֣ם יְסַדְתָּֽם׃</span></p>
<p><span>153&nbsp;&nbsp;&nbsp;</span><span>רְאֵֽה־עָנְיִ֥י וְחַלְּצֵ֑נִי כִּי־תֹֽ֝ורָתְךָ֗ לֹ֣א שָׁכָֽחְתִּי׃</span></p>
<p><span>154&nbsp;&nbsp;&nbsp;</span><span>רִיבָ֣ה רִ֭יבִי וּגְאָלֵ֑נִי לְאִמְרָתְךָ֥ חַיֵּֽנִי׃</span></p>
<p><span>155&nbsp;&nbsp;&nbsp;</span><span>רָחֹ֣וק מֵרְשָׁעִ֣ים יְשׁוּעָ֑ה כִּֽי־חֻ֝קֶּיךָ לֹ֣א דָרָֽשׁוּ׃</span></p>
<p><span>156&nbsp;&nbsp;&nbsp;</span><span>רַחֲמֶ֖יךָ רַבִּ֥ים ׀ יְהוָ֑ה כְּֽמִשְׁפָּטֶ֥יךָ חַיֵּֽנִי׃</span></p>
<p><span>157&nbsp;&nbsp;&nbsp;</span><span>רַ֭בִּים רֹדְפַ֣י וְצָרָ֑י מֵ֝עֵדְוֹתֶ֗יךָ לֹ֣א נָטִֽיתִי׃</span></p>
<p><span>158&nbsp;&nbsp;&nbsp;</span><span>רָאִ֣יתִי בֹ֭גְדִים וָֽאֶתְקֹוטָ֑טָה אֲשֶׁ֥ר אִ֝מְרָתְךָ֗ לֹ֣א שָׁמָֽרוּ׃</span></p>
<p><span>159&nbsp;&nbsp;&nbsp;</span><span>רְ֭אֵה כִּי־פִקּוּדֶ֣יךָ אָהָ֑בְתִּי יְ֝הוָ֗ה כְּֽחַסְדְּךָ֥ חַיֵּֽנִי׃</span></p>
<p><span>160&nbsp;&nbsp;&nbsp;</span><span>רֹאשׁ־דְּבָרְךָ֥ אֱמֶ֑ת וּ֝לְעֹולָ֗ם כָּל־מִשְׁפַּ֥ט צִדְקֶֽךָ׃</span></p>
<p><span>161&nbsp;&nbsp;&nbsp;</span><span>רִים רְדָפ֣וּנִי חִנָּ֑ם [וּמִדְּבָרֶיךָ כ] (וּ֝מִדְּבָרְךָ֗ ק) פָּחַ֥ד לִבִּֽי׃</span></p>
<p><span>162&nbsp;&nbsp;&nbsp;</span><span>שָׂ֣שׂ אָ֭נֹכִֽי עַל־אִמְרָתֶ֑ךָ כְּ֝מֹוצֵ֗א שָׁלָ֥ל רָֽב׃</span></p>
<p><span>163&nbsp;&nbsp;&nbsp;</span><span>שֶׁ֣קֶר נֵאתִי וַאֲתַעֵ֑בָה תֹּורָתְךָ֥ אָהָֽבְתִּי׃</span></p>
<p><span>164&nbsp;&nbsp;&nbsp;</span><span>שֶׁ֣בַע בַּ֭יֹּום הִלַּלְתִּ֑יךָ עַ֝֗ל מִשְׁפְּטֵ֥י צִדְקֶֽךָ׃</span></p>
<p><span>165&nbsp;&nbsp;&nbsp;</span><span>שָׁלֹ֣ום רָ֭ב לְאֹהֲבֵ֣י תֹורָתֶ֑ךָ וְאֵֽין־לָ֥מֹו מִכְשֹֽׁול׃</span></p>
<p><span>166&nbsp;&nbsp;&nbsp;</span><span>שִׂבַּ֣רְתִּי לִֽישׁוּעָתְךָ֣ יְהוָ֑ה וּֽמִצְוֹתֶ֥יךָ עָשִֽׂיתִי׃</span></p>
<p><span>167&nbsp;&nbsp;&nbsp;</span><span>שָֽׁמְרָ֣ה נַ֭פְשִׁי עֵדֹתֶ֑יךָ וָאֹהֲבֵ֥ם מְאֹֽד׃</span></p>
<p><span>168&nbsp;&nbsp;&nbsp;</span><span>שָׁמַ֣רְתִּי פִ֭קּוּדֶיךָ וְעֵדֹתֶ֑יךָ כִּ֖י כָל־דְּרָכַ֣י נֶגְדֶּֽךָ׃</span></p>
<p><span>169&nbsp;&nbsp;&nbsp;</span><span>תִּקְרַ֤ב רִנָּתִ֣י לְפָנֶ֣יךָ יְהוָ֑ה כִּדְבָרְךָ֥ הֲבִינֵֽנִי׃</span></p>
<p><span>170&nbsp;&nbsp;&nbsp;</span><span>תָּבֹ֣וא תְּחִנָּתִ֣י לְפָנֶ֑יךָ כְּ֝אִמְרָתְךָ֗ הַצִּילֵֽנִי׃</span></p>
<p><span>171&nbsp;&nbsp;&nbsp;</span><span>תַּבַּ֣עְנָה שְׂפָתַ֣י תְּהִלָּ֑ה כִּ֖י תְלַמְּדֵ֣נִי חֻקֶּֽיךָ׃</span></p>
<p><span>172&nbsp;&nbsp;&nbsp;</span><span>תַּ֣עַן לְ֭שֹׁונִי אִמְרָתֶ֑ךָ כִּ֖י כָל־מִצְוֹתֶ֣יךָ צֶּֽדֶק׃</span></p>
<p><span>173&nbsp;&nbsp;&nbsp;</span><span>תְּהִֽי־יָדְךָ֥ לְעָזְרֵ֑נִי כִּ֖י פִקּוּדֶ֣יךָ בָחָֽרְתִּי׃</span></p>
<p><span>174&nbsp;&nbsp;&nbsp;</span><span>תָּאַ֣בְתִּי לִֽישׁוּעָתְךָ֣ יְהוָ֑ה וְ֝תֹֽורָתְךָ֗ שַׁעֲשֻׁעָֽי׃</span></p>
<p><span>175&nbsp;&nbsp;&nbsp;</span><span>תְּֽחִי־נַ֭פְשִׁי וּֽתְהַֽלְלֶ֑ךָּ וּֽמִשְׁפָּטֶ֥ךָ יַעֲזְרֻֽנִי׃</span></p>
<p><span>176&nbsp;&nbsp;&nbsp;</span><span>תָּעִ֗יתִי כְּשֶׂ֣ה אֹ֭בֵד בַּקֵּ֣שׁ עַבְדֶּ֑ךָ כִּ֥י מִ֝צְוֹתֶ֗יךָ לֹ֣א שָׁכָֽחְתִּי׃</span></p>
