<p><span>1&nbsp;&nbsp;&nbsp;</span><span>אֵל־נְקָמֹ֥ות יְהוָ֑ה אֵ֖ל נְקָמֹ֣ות הֹופִֽיַע׃</span></p>
<p><span>2&nbsp;&nbsp;&nbsp;</span><span>הִ֭נָּשֵׂא שֹׁפֵ֣ט הָאָ֑רֶץ הָשֵׁ֥ב גְּ֝מ֗וּל עַל־גֵּאִֽים׃</span></p>
<p><span>3&nbsp;&nbsp;&nbsp;</span><span>עַד־מָתַ֖י רְשָׁעִ֥ים ׀ יְהוָ֑ה עַד־מָ֝תַ֗י רְשָׁעִ֥ים יַעֲלֹֽזוּ׃</span></p>
<p><span>4&nbsp;&nbsp;&nbsp;</span><span>יַבִּ֣יעוּ יְדַבְּר֣וּ עָתָ֑ק יִֽ֝תְאַמְּר֗וּ כָּל־פֹּ֥עֲלֵי אָֽוֶן׃</span></p>
<p><span>5&nbsp;&nbsp;&nbsp;</span><span>עַמְּךָ֣ יְהוָ֣ה יְדַכְּא֑וּ וְֽנַחֲלָתְךָ֥ יְעַנּֽוּ׃</span></p>
<p><span>6&nbsp;&nbsp;&nbsp;</span><span>אַ֭לְמָנָה וְגֵ֣ר יַהֲרֹ֑גוּ וִֽיתֹומִ֣ים יְרַצֵּֽחוּ׃</span></p>
<p><span>7&nbsp;&nbsp;&nbsp;</span><span>וַ֭יֹּ֣אמְרוּ לֹ֣א יִרְאֶה־יָּ֑הּ וְלֹא־יָ֝בִ֗ין אֱלֹהֵ֥י יַעֲקֹֽב׃</span></p>
<p><span>8&nbsp;&nbsp;&nbsp;</span><span>בִּ֭ינוּ בֹּעֲרִ֣ים בָּעָ֑ם וּ֝כְסִילִ֗ים מָתַ֥י תַּשְׂכִּֽילוּ׃</span></p>
<p><span>9&nbsp;&nbsp;&nbsp;</span><span>הֲנֹ֣טַֽע אֹ֖זֶן הֲלֹ֣א יִשְׁמָ֑ע אִֽם־יֹ֥צֵֽר עַ֝֗יִן הֲלֹ֣א יַבִּֽיט׃</span></p>
<p><span>10&nbsp;&nbsp;&nbsp;</span><span>הֲיֹסֵ֣ר גֹּ֭ויִם הֲלֹ֣א יֹוכִ֑יחַ הַֽמְלַמֵּ֖ד אָדָ֣ם דָּֽעַת׃</span></p>
<p><span>11&nbsp;&nbsp;&nbsp;</span><span>יְֽהוָ֗ה יֹ֭דֵעַ  מַחְשְׁבֹ֣ות אָדָ֑ם כִּי־הֵ֥מָּה הָֽבֶל׃</span></p>
<p><span>12&nbsp;&nbsp;&nbsp;</span><span>אַשְׁרֵ֤י ׀ הַגֶּ֣בֶר אֲשֶׁר־תְּיַסְּרֶ֣נּוּ יָּ֑הּ וּֽמִתֹּורָתְךָ֥ תְלַמְּדֶֽנּוּ׃</span></p>
<p><span>13&nbsp;&nbsp;&nbsp;</span><span>לְהַשְׁקִ֣יט לֹ֖ו מִ֣ימֵי רָ֑ע עַ֤ד יִכָּרֶ֖ה לָרָשָׁ֣ע שָֽׁחַת׃</span></p>
<p><span>14&nbsp;&nbsp;&nbsp;</span><span>כִּ֤י ׀ לֹא־יִטֹּ֣שׁ יְהוָ֣ה עַמֹּ֑ו וְ֝נַחֲלָתֹ֗ו לֹ֣א יַעֲזֹֽב׃</span></p>
<p><span>15&nbsp;&nbsp;&nbsp;</span><span>כִּֽי־עַד־צֶ֭דֶק יָשׁ֣וּב מִשְׁפָּ֑ט וְ֝אַחֲרָ֗יו כָּל־יִשְׁרֵי־לֵֽב׃</span></p>
<p><span>16&nbsp;&nbsp;&nbsp;</span><span>מִֽי־יָק֣וּם לִ֭י עִם־מְרֵעִ֑ים מִֽי־יִתְיַצֵּ֥ב לִ֝י עִם־פֹּ֥עֲלֵי אָֽוֶן׃</span></p>
<p><span>17&nbsp;&nbsp;&nbsp;</span><span>לוּלֵ֣י יְ֭הוָה עֶזְרָ֣תָה לִּ֑י כִּמְעַ֓ט ׀ שָֽׁכְנָ֖ה דוּמָ֣ה נַפְשִֽׁי׃</span></p>
<p><span>18&nbsp;&nbsp;&nbsp;</span><span>אִם־אָ֭מַרְתִּי מָ֣טָה רַגְלִ֑י חַסְדְּךָ֥ יְ֝הוָ֗ה יִסְעָדֵֽנִי׃</span></p>
<p><span>19&nbsp;&nbsp;&nbsp;</span><span>בְּרֹ֣ב שַׂרְעַפַּ֣י בְּקִרְבִּ֑י תַּ֝נְחוּמֶ֗יךָ יְֽשַׁעַשְׁע֥וּ נַפְשִֽׁי׃</span></p>
<p><span>20&nbsp;&nbsp;&nbsp;</span><span>הַֽ֭יְחָבְרְךָ כִּסֵּ֣א הַוֹּ֑ות יֹצֵ֖ר עָמָ֣ל עֲלֵי־חֹֽק׃</span></p>
<p><span>21&nbsp;&nbsp;&nbsp;</span><span>יָ֭גֹודּוּ עַל־נֶ֣פֶשׁ צַדִּ֑יק וְדָ֖ם נָקִ֣י יַרְשִֽׁיעוּ׃</span></p>
<p><span>22&nbsp;&nbsp;&nbsp;</span><span>וַיְהִ֬י יְהוָ֣ה לִ֣י לְמִשְׂגָּ֑ב וֵ֝אלֹהַ֗י לְצ֣וּר מַחְסִֽי׃</span></p>
<p><span>23&nbsp;&nbsp;&nbsp;</span><span>וַיָּ֤שֶׁב עֲלֵיהֶ֨ם ׀ אֶת־אֹונָ֗ם וּבְרָעָתָ֥ם יַצְמִיתֵ֑ם יַ֝צְמִיתֵ֗ם יְהוָ֥ה אֱלֹהֵֽינוּ׃</span></p>
