<p><span>1&nbsp;&nbsp;&nbsp;</span><span>הֹוד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃</span></p>
<p><span>2&nbsp;&nbsp;&nbsp;</span><span>יֹֽאמַר־נָ֥א יִשְׂרָאֵ֑ל כִּ֖י לְעֹולָ֣ם חַסְדֹּֽו׃</span></p>
<p><span>3&nbsp;&nbsp;&nbsp;</span><span>יֹֽאמְרוּ־נָ֥א בֵֽית־אַהֲרֹ֑ן כִּ֖י לְעֹולָ֣ם חַסְדֹּֽו׃</span></p>
<p><span>4&nbsp;&nbsp;&nbsp;</span><span>יֹֽאמְרוּ־נָ֭א יִרְאֵ֣י יְהוָ֑ה כִּ֖י לְעֹולָ֣ם חַסְדֹּֽו׃</span></p>
<p><span>5&nbsp;&nbsp;&nbsp;</span><span>מִֽן־הַ֭מֵּצַ֥ר קָרָ֣אתִי יָּ֑הּ עָנָ֖נִי בַמֶּרְחָ֣ב יָֽהּ׃</span></p>
<p><span>6&nbsp;&nbsp;&nbsp;</span><span>יְהוָ֣ה לִ֭י לֹ֣א אִירָ֑א מַה־יַּעֲשֶׂ֖ה לִ֣י אָדָֽם׃</span></p>
<p><span>7&nbsp;&nbsp;&nbsp;</span><span>יְהוָ֣ה לִ֭י בְּעֹזְרָ֑י וַ֝אֲנִ֗י אֶרְאֶ֥ה בְשֹׂנְאָֽי׃</span></p>
<p><span>8&nbsp;&nbsp;&nbsp;</span><span>טֹ֗וב לַחֲסֹ֥ות בַּיהוָ֑ה מִ֝בְּטֹ֗חַ בָּאָדָֽם׃</span></p>
<p><span>9&nbsp;&nbsp;&nbsp;</span><span>טֹ֗וב לַחֲסֹ֥ות בַּיהוָ֑ה מִ֝בְּטֹ֗חַ בִּנְדִיבִֽים׃</span></p>
<p><span>10&nbsp;&nbsp;&nbsp;</span><span>כָּל־גֹּויִ֥ם סְבָב֑וּנִי בְּשֵׁ֥ם יְ֝הוָ֗ה כִּ֣י אֲמִילַֽם׃</span></p>
<p><span>11&nbsp;&nbsp;&nbsp;</span><span>סַבּ֥וּנִי גַם־סְבָב֑וּנִי בְּשֵׁ֥ם יְ֝הוָ֗ה כִּ֣י אֲמִילַֽם׃</span></p>
<p><span>12&nbsp;&nbsp;&nbsp;</span><span>סַבּ֤וּנִי כִדְבֹורִ֗ים דֹּ֭עֲכוּ כְּאֵ֣שׁ קֹוצִ֑ים בְּשֵׁ֥ם יְ֝הוָ֗ה כִּ֣י אֲמִילַֽם׃</span></p>
<p><span>13&nbsp;&nbsp;&nbsp;</span><span>דַּחֹ֣ה דְחִיתַ֣נִי לִנְפֹּ֑ל וַ֖יהוָ֣ה עֲזָרָֽנִי׃</span></p>
<p><span>14&nbsp;&nbsp;&nbsp;</span><span>עָזִּ֣י וְזִמְרָ֣ת יָ֑הּ וַֽיְהִי־לִ֝֗י לִֽישׁוּעָֽה׃</span></p>
<p><span>15&nbsp;&nbsp;&nbsp;</span><span>קֹ֤ול ׀ רִנָּ֬ה וִֽישׁוּעָ֗ה בְּאָהֳלֵ֥י צַדִּיקִ֑ים יְמִ֥ין יְ֝הוָה עֹ֣שָׂה חָֽיִל׃</span></p>
<p><span>16&nbsp;&nbsp;&nbsp;</span><span>יְמִ֣ין יְ֭הוָה רֹומֵמָ֑ה יְמִ֥ין יְ֝הוָה עֹ֣שָׂה חָֽיִל׃</span></p>
<p><span>17&nbsp;&nbsp;&nbsp;</span><span>לֹֽא אָמ֥וּת כִּי־אֶֽחְיֶ֑ה וַ֝אֲסַפֵּ֗ר מַֽעֲשֵׂ֥י יָֽהּ׃</span></p>
<p><span>18&nbsp;&nbsp;&nbsp;</span><span>יַסֹּ֣ר יִסְּרַ֣נִּי יָּ֑הּ וְ֝לַמָּ֗וֶת לֹ֣א נְתָנָֽנִי׃</span></p>
<p><span>19&nbsp;&nbsp;&nbsp;</span><span>פִּתְחוּ־לִ֥י שַׁעֲרֵי־צֶ֑דֶק אָֽבֹא־בָ֝ם אֹודֶ֥ה יָֽהּ׃</span></p>
<p><span>20&nbsp;&nbsp;&nbsp;</span><span>זֶֽה־הַשַּׁ֥עַר לַיהוָ֑ה צַ֝דִּיקִ֗ים יָבֹ֥אוּ בֹֽו׃</span></p>
<p><span>21&nbsp;&nbsp;&nbsp;</span><span>אֹ֭ודְךָ כִּ֣י עֲנִיתָ֑נִי וַתְּהִי־לִ֝֗י לִֽישׁוּעָֽה׃</span></p>
<p><span>22&nbsp;&nbsp;&nbsp;</span><span>אֶ֭בֶן מָאֲס֣וּ הַבֹּונִ֑ים הָ֝יְתָ֗ה לְרֹ֣אשׁ פִּנָּֽה׃</span></p>
<p><span>23&nbsp;&nbsp;&nbsp;</span><span>מֵאֵ֣ת יְ֭הוָה הָ֣יְתָה זֹּ֑את הִ֖יא נִפְלָ֣את בְּעֵינֵֽינוּ׃</span></p>
<p><span>24&nbsp;&nbsp;&nbsp;</span><span>זֶה־הַ֭יֹּום עָשָׂ֣ה יְהוָ֑ה נָגִ֖ילָה וְנִשְׂמְחָ֣ה בֹֽו׃</span></p>
<p><span>25&nbsp;&nbsp;&nbsp;</span><span>אָנָּ֣א יְ֭הוָה הֹושִׁ֘יעָ֥ה נָּ֑א אָֽנָּ֥א יְ֝הוָ֗ה הַצְלִ֘יחָ֥ה נָּֽא׃</span></p>
<p><span>26&nbsp;&nbsp;&nbsp;</span><span>בָּר֣וּךְ הַ֭בָּא בְּשֵׁ֣ם יְהוָ֑ה בֵּ֝רַֽכְנוּכֶ֗ם מִבֵּ֥ית יְהוָֽה׃</span></p>
<p><span>27&nbsp;&nbsp;&nbsp;</span><span>אֵ֤ל ׀ יְהוָה֮ וַיָּ֪אֶר לָ֥נוּ אִסְרוּ־חַ֥ג בַּעֲבֹתִ֑ים עַד־קַ֝רְנֹ֗ות הַמִּזְבֵּֽחַ׃</span></p>
<p><span>28&nbsp;&nbsp;&nbsp;</span><span>אֵלִ֣י אַתָּ֣ה וְאֹודֶ֑ךָּ אֱ֝לֹהַ֗י אֲרֹומְמֶֽךָּ׃</span></p>
<p><span>29&nbsp;&nbsp;&nbsp;</span><span>הֹוד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃</span></p>
