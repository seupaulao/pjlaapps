<p><span>1&nbsp;&nbsp;&nbsp;</span><span>בְּצֵ֣את יִ֭שְׂרָאֵל מִמִּצְרָ֑יִם בֵּ֥ית יַ֝עֲקֹ֗ב מֵעַ֥ם לֹעֵֽז׃</span></p>
<p><span>2&nbsp;&nbsp;&nbsp;</span><span>הָיְתָ֣ה יְהוּדָ֣ה לְקָדְשֹׁ֑ו יִ֝שְׂרָאֵ֗ל מַמְשְׁלֹותָֽיו׃</span></p>
<p><span>3&nbsp;&nbsp;&nbsp;</span><span>הַיָּ֣ם רָ֭אָה וַיָּנֹ֑ס הַ֝יַּרְדֵּ֗ן יִסֹּ֥ב לְאָחֹֽור׃</span></p>
<p><span>4&nbsp;&nbsp;&nbsp;</span><span>הֶֽ֭הָרִים רָקְד֣וּ כְאֵילִ֑ים גְּ֝בָעֹ֗ות כִּבְנֵי־צֹֽאן׃</span></p>
<p><span>5&nbsp;&nbsp;&nbsp;</span><span>מַה־לְּךָ֣ הַ֭יָּם כִּ֣י תָנ֑וּס הַ֝יַּרְדֵּ֗ן תִּסֹּ֥ב לְאָחֹֽור׃</span></p>
<p><span>6&nbsp;&nbsp;&nbsp;</span><span>הֶֽ֭הָרִים תִּרְקְד֣וּ כְאֵילִ֑ים גְּ֝בָעֹ֗ות כִּבְנֵי־צֹֽאן׃</span></p>
<p><span>7&nbsp;&nbsp;&nbsp;</span><span>מִלִּפְנֵ֣י אָ֭דֹון ח֣וּלִי אָ֑רֶץ מִ֝לִּפְנֵ֗י אֱלֹ֣והַּ יַעֲקֹֽב׃</span></p>
<p><span>8&nbsp;&nbsp;&nbsp;</span><span>הַהֹפְכִ֣י הַצּ֣וּר אֲגַם־מָ֑יִם חַ֝לָּמִ֗ישׁ לְמַעְיְנֹו־מָֽיִם׃</span></p>
