<p><span>1&nbsp;&nbsp;&nbsp;</span><span>אָ֭הַבְתִּי כִּֽי־יִשְׁמַ֥ע ׀ יְהוָ֑ה אֶת־קֹ֝ולִ֗י תַּחֲנוּנָֽי׃</span></p>
<p><span>2&nbsp;&nbsp;&nbsp;</span><span>כִּֽי־הִטָּ֣ה אָזְנֹ֣ו לִ֑י וּבְיָמַ֥י אֶקְרָֽא׃</span></p>
<p><span>3&nbsp;&nbsp;&nbsp;</span><span>אֲפָפ֤וּנִי ׀ חֶבְלֵי־מָ֗וֶת וּמְצָרֵ֣י שְׁאֹ֣ול מְצָא֑וּנִי צָרָ֖ה וְיָגֹ֣ון אֶמְצָֽא׃</span></p>
<p><span>4&nbsp;&nbsp;&nbsp;</span><span>וּבְשֵֽׁם־יְהוָ֥ה אֶקְרָ֑א אָנָּ֥ה יְ֝הוָ֗ה מַלְּטָ֥ה נַפְשִֽׁי׃</span></p>
<p><span>5&nbsp;&nbsp;&nbsp;</span><span>חַנּ֣וּן יְהֹוָ֣ה וְצַדִּ֑יק וֵ֖אלֹהֵ֣ינוּ מְרַחֵֽם׃</span></p>
<p><span>6&nbsp;&nbsp;&nbsp;</span><span>שֹׁמֵ֣ר פְּתָאיִ֣ם יְהֹוָ֑ה דַּ֝לֹּותִ֗י וְלִ֣י יְהֹושִֽׁיעַ׃</span></p>
<p><span>7&nbsp;&nbsp;&nbsp;</span><span>שׁוּבִ֣י נַ֭פְשִׁי לִמְנוּחָ֑יְכִי כִּֽי־יְ֝הוָ֗ה גָּמַ֥ל עָלָֽיְכִי׃</span></p>
<p><span>8&nbsp;&nbsp;&nbsp;</span><span>כִּ֤י חִלַּ֥צְתָּ נַפְשִׁ֗י מִ֫מָּ֥וֶת אֶת־עֵינִ֥י מִן־דִּמְעָ֑ה אֶת־רַגְלִ֥י מִדֶּֽחִי׃</span></p>
<p><span>9&nbsp;&nbsp;&nbsp;</span><span>אֶ֭תְהַלֵּךְ לִפְנֵ֣י יְהוָ֑ה בְּ֝אַרְצֹ֗ות הַֽחַיִּֽים׃</span></p>
<p><span>10&nbsp;&nbsp;&nbsp;</span><span>הֶ֭אֱמַנְתִּי כִּ֣י אֲדַבֵּ֑ר אֲ֝נִ֗י עָנִ֥יתִי מְאֹֽד׃</span></p>
<p><span>11&nbsp;&nbsp;&nbsp;</span><span>אֲ֭נִי אָמַ֣רְתִּי בְחָפְזִ֑י כָּֽל־הָאָדָ֥ם כֹּזֵֽב׃</span></p>
<p><span>12&nbsp;&nbsp;&nbsp;</span><span>מָֽה־אָשִׁ֥יב לַיהוָ֑ה כָּֽל־תַּגְמוּלֹ֥והִי עָלָֽי׃</span></p>
<p><span>13&nbsp;&nbsp;&nbsp;</span><span>כֹּוס־יְשׁוּעֹ֥ות אֶשָּׂ֑א וּבְשֵׁ֖ם יְהוָ֣ה אֶקְרָֽא׃</span></p>
<p><span>14&nbsp;&nbsp;&nbsp;</span><span>נְ֭דָרַי לַיהוָ֣ה אֲשַׁלֵּ֑ם נֶגְדָה־נָּ֝֗א לְכָל־עַמֹּֽו׃</span></p>
<p><span>15&nbsp;&nbsp;&nbsp;</span><span>יָ֭קָר בְּעֵינֵ֣י יְהוָ֑ה הַ֝מָּ֗וְתָה לַחֲסִידָֽיו׃</span></p>
<p><span>16&nbsp;&nbsp;&nbsp;</span><span>אָֽנָּ֣ה יְהוָה֮ כִּֽי־אֲנִ֪י עַ֫בְדֶּ֥ךָ אֲ‍ֽנִי־עַ֭בְדְּךָ בֶּן־אֲמָתֶ֑ךָ פִּ֝תַּ֗חְתָּ לְמֹוסֵרָֽי׃</span></p>
<p><span>17&nbsp;&nbsp;&nbsp;</span><span>לְֽךָ־אֶ֭זְבַּח זֶ֣בַח תֹּודָ֑ה וּבְשֵׁ֖ם יְהוָ֣ה אֶקְרָֽא׃</span></p>
<p><span>18&nbsp;&nbsp;&nbsp;</span><span>נְ֭דָרַי לַיהוָ֣ה אֲשַׁלֵּ֑ם נֶגְדָה־נָּ֝֗א לְכָל־עַמֹּֽו׃</span></p>
<p><span>19&nbsp;&nbsp;&nbsp;</span><span>בְּחַצְרֹ֤ות ׀ בֵּ֤ית יְהוָ֗ה בְּֽתֹ֘וכֵ֤כִי יְֽרוּשָׁלִָ֗ם הַֽלְלוּ־יָֽהּ׃</span></p>
