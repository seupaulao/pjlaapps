<p><span>1&nbsp;&nbsp;&nbsp;</span><span>לַמְנַצֵּ֥חַ אֶל־שֹׁשַׁנִּ֑ים עֵד֖וּת לְאָסָ֣ף מִזְמֹֽור׃ רֹ֘עֵ֤ה יִשְׂרָאֵ֨ל ׀ הַאֲזִ֗ינָה נֹהֵ֣ג כַּצֹּ֣אן יֹוסֵ֑ף יֹשֵׁ֖ב הַכְּרוּבִ֣ים הֹופִֽיעָה׃</span></p>
<p><span>2&nbsp;&nbsp;&nbsp;</span><span>לִפְנֵ֤י אֶפְרַ֨יִם ׀ וּבִנְיָ֘מִ֤ן וּמְנַשֶּׁ֗ה עֹורְרָ֥ה אֶת־גְּבֽוּרָתֶ֑ךָ וּלְכָ֖ה לִישֻׁעָ֣תָה לָּֽנוּ׃</span></p>
<p><span>3&nbsp;&nbsp;&nbsp;</span><span>אֱלֹהִ֥ים הֲשִׁיבֵ֑נוּ וְהָאֵ֥ר פָּ֝נֶ֗יךָ וְנִוָּשֵֽׁעָה׃</span></p>
<p><span>4&nbsp;&nbsp;&nbsp;</span><span>יְהוָ֣ה אֱלֹהִ֣ים צְבָאֹ֑ות עַד־מָתַ֥י עָ֝שַׁ֗נְתָּ בִּתְפִלַּ֥ת עַמֶּֽךָ׃</span></p>
<p><span>5&nbsp;&nbsp;&nbsp;</span><span>הֶ֭אֱכַלְתָּם לֶ֣חֶם דִּמְעָ֑ה וַ֝תַּשְׁקֵ֗מֹו בִּדְמָעֹ֥ות שָׁלִֽישׁ׃</span></p>
<p><span>6&nbsp;&nbsp;&nbsp;</span><span>תְּשִׂימֵ֣נוּ מָ֭דֹון לִשְׁכֵנֵ֑ינוּ וְ֝אֹיְבֵ֗ינוּ יִלְעֲגוּ־לָֽמֹו׃</span></p>
<p><span>7&nbsp;&nbsp;&nbsp;</span><span>אֱלֹהִ֣ים צְבָאֹ֣ות הֲשִׁיבֵ֑נוּ וְהָאֵ֥ר פָּ֝נֶ֗יךָ וְנִוָּשֵֽׁעָה׃</span></p>
<p><span>8&nbsp;&nbsp;&nbsp;</span><span>גֶּ֭פֶן מִמִּצְרַ֣יִם תַּסִּ֑יעַ תְּגָרֵ֥שׁ גֹּ֝ויִ֗ם וַתִּטָּעֶֽהָ׃</span></p>
<p><span>9&nbsp;&nbsp;&nbsp;</span><span>פִּנִּ֥יתָ לְפָנֶ֑יהָ וַתַּשְׁרֵ֥שׁ רָשֶׁ֗יהָ וַתְּמַלֵּא־אָֽרֶץ׃</span></p>
<p><span>10&nbsp;&nbsp;&nbsp;</span><span>כָּסּ֣וּ הָרִ֣ים צִלָּ֑הּ וַ֝עֲנָפֶ֗יהָ אַֽרְזֵי־אֵֽל׃</span></p>
<p><span>11&nbsp;&nbsp;&nbsp;</span><span>תְּשַׁלַּ֣ח קְצִירֶ֣הָ עַד־יָ֑ם וְאֶל־נָ֝הָ֗ר יֹֽונְקֹותֶֽיהָ׃</span></p>
<p><span>12&nbsp;&nbsp;&nbsp;</span><span>לָ֭מָּה פָּרַ֣צְתָּ גְדֵרֶ֑יהָ וְ֝אָר֗וּהָ כָּל־עֹ֥בְרֵי דָֽרֶךְ׃</span></p>
<p><span>13&nbsp;&nbsp;&nbsp;</span><span>יְכַרְסְמֶ֣נָּֽה חֲזִ֣יר מִיָּ֑עַר  וְזִ֖יז שָׂדַ֣י יִרְעֶֽנָּה׃</span></p>
<p><span>14&nbsp;&nbsp;&nbsp;</span><span>אֱלֹהִ֣ים צְבָאֹות֮ שֽׁ֫וּב־נָ֥א הַבֵּ֣ט מִשָּׁמַ֣יִם וּרְאֵ֑ה וּ֝פְקֹ֗ד גֶּ֣פֶן זֹֽאת׃</span></p>
<p><span>15&nbsp;&nbsp;&nbsp;</span><span>וְ֭כַנָּה אֲשֶׁר־נָטְעָ֣ה יְמִינֶ֑ךָ וְעַל־בֵּ֝֗ן אִמַּ֥צְתָּה לָּֽךְ׃</span></p>
<p><span>16&nbsp;&nbsp;&nbsp;</span><span>שְׂרֻפָ֣ה בָאֵ֣שׁ כְּסוּחָ֑ה מִגַּעֲרַ֖ת פָּנֶ֣יךָ יֹאבֵֽדוּ׃</span></p>
<p><span>17&nbsp;&nbsp;&nbsp;</span><span>תְּֽהִי־יָ֭דְךָ עַל־אִ֣ישׁ יְמִינֶ֑ךָ עַל־בֶּן־אָ֝דָ֗ם אִמַּ֥צְתָּ לָּֽךְ׃</span></p>
<p><span>18&nbsp;&nbsp;&nbsp;</span><span>וְלֹא־נָסֹ֥וג מִמֶּ֑ךָּ תְּ֝חַיֵּ֗נוּ וּבְשִׁמְךָ֥ נִקְרָֽא׃</span></p>
<p><span>19&nbsp;&nbsp;&nbsp;</span><span>יְה֘וָ֤ה אֱלֹהִ֣ים צְבָאֹ֣ות הֲשִׁיבֵ֑נוּ הָאֵ֥ר פָּ֝נֶ֗יךָ וְנִוָּשֵֽׁעָה׃</span></p>
