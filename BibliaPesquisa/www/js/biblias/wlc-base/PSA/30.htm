<p><span>1&nbsp;&nbsp;&nbsp;</span><span>מִזְמֹ֡ור שִׁיר־חֲנֻכַּ֖ת הַבַּ֣יִת לְדָוִֽד׃ אֲרֹומִמְךָ֣ יְ֭הוָה כִּ֣י דִלִּיתָ֑נִי וְלֹא־שִׂמַּ֖חְתָּ אֹיְבַ֣י לִֽי׃</span></p>
<p><span>2&nbsp;&nbsp;&nbsp;</span><span>יְהוָ֥ה אֱלֹהָ֑י שִׁוַּ֥עְתִּי אֵ֝לֶ֗יךָ וַתִּרְפָּאֵֽנִי׃</span></p>
<p><span>3&nbsp;&nbsp;&nbsp;</span><span>יְֽהוָ֗ה הֶֽעֱלִ֣יתָ מִן־שְׁאֹ֣ול נַפְשִׁ֑י חִ֝יִּיתַ֗נִי [מִיֹּורְדֵי־ כ] (מִיָּֽרְדִי־בֹֽור׃ ק)</span></p>
<p><span>4&nbsp;&nbsp;&nbsp;</span><span>זַמְּר֣וּ לַיהוָ֣ה חֲסִידָ֑יו וְ֝הֹוד֗וּ לְזֵ֣כֶר קָדְשֹֽׁו׃</span></p>
<p><span>5&nbsp;&nbsp;&nbsp;</span><span>כִּ֤י רֶ֨גַע ׀ בְּאַפֹּו֮ חַיִּ֪ים בִּרְצֹ֫ונֹ֥ו בָּ֭עֶרֶב יָלִ֥ין בֶּ֗כִי וְלַבֹּ֥קֶר רִנָּֽה׃</span></p>
<p><span>6&nbsp;&nbsp;&nbsp;</span><span>וַ֭אֲנִי אָמַ֣רְתִּי בְשַׁלְוִ֑י בַּל־אֶמֹּ֥וט לְעֹולָֽם׃</span></p>
<p><span>7&nbsp;&nbsp;&nbsp;</span><span>יְֽהוָ֗ה בִּרְצֹונְךָ֮ הֶעֱמַ֪דְתָּה לְֽהַרְרִ֫י עֹ֥ז הִסְתַּ֥רְתָּ פָנֶ֗יךָ הָיִ֥יתִי נִבְהָֽל׃</span></p>
<p><span>8&nbsp;&nbsp;&nbsp;</span><span>אֵלֶ֣יךָ יְהוָ֣ה אֶקְרָ֑א וְאֶל־אֲ֝דֹנָ֗י אֶתְחַנָּֽן׃</span></p>
<p><span>9&nbsp;&nbsp;&nbsp;</span><span>מַה־בֶּ֥צַע בְּדָמִי֮ בְּרִדְתִּ֪י אֶ֫ל־שָׁ֥חַת הֲיֹודְךָ֥ עָפָ֑ר הֲיַגִּ֥יד אֲמִתֶּֽךָ׃</span></p>
<p><span>10&nbsp;&nbsp;&nbsp;</span><span>שְׁמַע־יְהוָ֥ה וְחָנֵּ֑נִי יְ֝הוָה  הֱ‍ֽיֵה־עֹזֵ֥ר לִֽי׃</span></p>
<p><span>11&nbsp;&nbsp;&nbsp;</span><span>הָפַ֣כְתָּ מִסְפְּדִי֮ לְמָחֹ֪ול לִ֥י פִּתַּ֥חְתָּ שַׂקִּ֑י וַֽתְּאַזְּרֵ֥נִי שִׂמְחָֽה׃</span></p>
<p><span>12&nbsp;&nbsp;&nbsp;</span><span>לְמַ֤עַן ׀ יְזַמֶּרְךָ֣ כָ֭בֹוד וְלֹ֣א יִדֹּ֑ם יְהוָ֥ה אֱ֝לֹהַ֗י לְעֹולָ֥ם אֹודֶֽךָּ׃</span></p>
