<p><span>1&nbsp;&nbsp;&nbsp;</span><span>מֹאזְנֵ֣י מִ֭רְמָה תֹּועֲבַ֣ת יְהוָ֑ה וְאֶ֖בֶן שְׁלֵמָ֣ה רְצֹונֹֽו׃</span></p>
<p><span>2&nbsp;&nbsp;&nbsp;</span><span>בָּֽא־זָ֭דֹון וַיָּבֹ֣א קָלֹ֑ון וְֽאֶת־צְנוּעִ֥ים חָכְמָֽה׃</span></p>
<p><span>3&nbsp;&nbsp;&nbsp;</span><span>תֻּמַּ֣ת יְשָׁרִ֣ים תַּנְחֵ֑ם וְסֶ֖לֶף בֹּוגְדִ֣ים [וְשַׁדָּם כ] (יְשָׁדֵּֽם׃ ק)</span></p>
<p><span>4&nbsp;&nbsp;&nbsp;</span><span>לֹא־יֹועִ֣יל הֹ֭ון  בְּיֹ֣ום עֶבְרָ֑ה וּ֝צְדָקָ֗ה תַּצִּ֥יל מִמָּֽוֶת׃</span></p>
<p><span>5&nbsp;&nbsp;&nbsp;</span><span>צִדְקַ֣ת תָּ֭מִים תְּיַשֵּׁ֣ר דַּרְכֹּ֑ו וּ֝בְרִשְׁעָתֹ֗ו יִפֹּ֥ל רָשָֽׁע׃</span></p>
<p><span>6&nbsp;&nbsp;&nbsp;</span><span>צִדְקַ֣ת יְ֭שָׁרִים תַּצִּילֵ֑ם וּ֝בְהַוַּ֗ת בֹּגְדִ֥ים יִלָּכֵֽדוּ׃</span></p>
<p><span>7&nbsp;&nbsp;&nbsp;</span><span>בְּמֹ֤ות אָדָ֣ם רָ֭שָׁע תֹּאבַ֣ד תִּקְוָ֑ה וְתֹוחֶ֖לֶת אֹונִ֣ים אָבָֽדָה׃</span></p>
<p><span>8&nbsp;&nbsp;&nbsp;</span><span>צַ֭דִּיק מִצָּרָ֣ה נֶחֱלָ֑ץ וַיָּבֹ֖א רָשָׁ֣ע תַּחְתָּֽיו׃</span></p>
<p><span>9&nbsp;&nbsp;&nbsp;</span><span>בְּפֶ֗ה חָ֭נֵף יַשְׁחִ֣ת רֵעֵ֑הוּ וּ֝בְדַ֗עַת צַדִּיקִ֥ים יֵחָלֵֽצוּ׃</span></p>
<p><span>10&nbsp;&nbsp;&nbsp;</span><span>בְּט֣וּב צַ֭דִּיקִים תַּעֲלֹ֣ץ קִרְיָ֑ה וּבַאֲבֹ֖ד רְשָׁעִ֣ים רִנָּֽה׃</span></p>
<p><span>11&nbsp;&nbsp;&nbsp;</span><span>בְּבִרְכַּ֣ת יְ֭שָׁרִים תָּר֣וּם קָ֑רֶת וּבְפִ֥י רְ֝שָׁעִ֗ים תֵּהָרֵֽס׃</span></p>
<p><span>12&nbsp;&nbsp;&nbsp;</span><span>בָּז־לְרֵעֵ֥הוּ חֲסַר־לֵ֑ב וְאִ֖ישׁ תְּבוּנֹ֣ות יַחֲרִֽישׁ׃</span></p>
<p><span>13&nbsp;&nbsp;&nbsp;</span><span>הֹולֵ֣ךְ רָ֭כִיל מְגַלֶּה־סֹּ֑וד וְנֶאֱמַן־ר֝֗וּחַ מְכַסֶּ֥ה דָבָֽר׃</span></p>
<p><span>14&nbsp;&nbsp;&nbsp;</span><span>בְּאֵ֣ין תַּ֭חְבֻּלֹות יִפָּל־עָ֑ם וּ֝תְשׁוּעָ֗ה בְּרֹ֣ב יֹועֵֽץ׃</span></p>
<p><span>15&nbsp;&nbsp;&nbsp;</span><span>רַע־יֵ֭רֹועַ כִּי־עָ֣רַב זָ֑ר וְשֹׂנֵ֖א תֹקְעִ֣ים בֹּוטֵֽחַ׃</span></p>
<p><span>16&nbsp;&nbsp;&nbsp;</span><span>אֵֽשֶׁת־חֵ֭ן תִּתְמֹ֣ךְ כָּבֹ֑וד וְ֝עָרִיצִ֗ים יִתְמְכוּ־עֹֽשֶׁר׃</span></p>
<p><span>17&nbsp;&nbsp;&nbsp;</span><span>גֹּמֵ֣ל נַ֭פְשֹׁו אִ֣ישׁ חָ֑סֶד וְעֹכֵ֥ר אֵרֹ֗ו אַכְזָרִֽי׃</span></p>
<p><span>18&nbsp;&nbsp;&nbsp;</span><span>רָשָׁ֗ע עֹשֶׂ֥ה פְעֻלַּת־שָׁ֑קֶר וְזֹרֵ֥עַ צְ֝דָקָ֗ה שֶׂ֣כֶר אֱמֶֽת׃</span></p>
<p><span>19&nbsp;&nbsp;&nbsp;</span><span>כֵּן־צְדָקָ֥ה לְחַיִּ֑ים וּמְרַדֵּ֖ף רָעָ֣ה לְמֹותֹֽו׃</span></p>
<p><span>20&nbsp;&nbsp;&nbsp;</span><span>תֹּועֲבַ֣ת יְ֭הוָה עִקְּשֵׁי־לֵ֑ב וּ֝רְצֹונֹ֗ו תְּמִ֣ימֵי דָֽרֶךְ׃</span></p>
<p><span>21&nbsp;&nbsp;&nbsp;</span><span>יָ֣ד לְ֭יָד לֹא־יִנָּ֣קֶה רָּ֑ע וְזֶ֖רַע צַדִּיקִ֣ים נִמְלָֽט׃</span></p>
<p><span>22&nbsp;&nbsp;&nbsp;</span><span>נֶ֣זֶם זָ֭הָב בְּאַ֣ף חֲזִ֑יר אִשָּׁ֥ה יָ֝פָ֗ה וְסָ֣רַת טָֽעַם׃</span></p>
<p><span>23&nbsp;&nbsp;&nbsp;</span><span>תַּאֲוַ֣ת צַדִּיקִ֣ים אַךְ־טֹ֑וב תִּקְוַ֖ת רְשָׁעִ֣ים עֶבְרָֽה׃</span></p>
<p><span>24&nbsp;&nbsp;&nbsp;</span><span>יֵ֣שׁ מְ֭פַזֵּר וְנֹוסָ֥ף עֹ֑וד וְחֹושֵׂ֥ךְ מִ֝יֹּ֗שֶׁר אַךְ־לְמַחְסֹֽור׃</span></p>
<p><span>25&nbsp;&nbsp;&nbsp;</span><span>נֶֽפֶשׁ־בְּרָכָ֥ה תְדֻשָּׁ֑ן וּ֝מַרְוֶ֗ה גַּם־ה֥וּא יֹורֶֽא׃</span></p>
<p><span>26&nbsp;&nbsp;&nbsp;</span><span>מֹ֣נֵֽעַ בָּ֭ר יִקְּבֻ֣הוּ לְאֹ֑ום וּ֝בְרָכָ֗ה לְרֹ֣אשׁ מַשְׁבִּֽיר׃</span></p>
<p><span>27&nbsp;&nbsp;&nbsp;</span><span>שֹׁ֣חֵֽר טֹ֭וב  יְבַקֵּ֣שׁ רָצֹ֑ון וְדֹרֵ֖שׁ רָעָ֣ה תְבֹואֶֽנּוּ׃</span></p>
<p><span>28&nbsp;&nbsp;&nbsp;</span><span>בֹּוטֵ֣חַ בְּ֭עָשְׁרֹו ה֣וּא יִפֹּ֑ל וְ֝כֶעָלֶ֗ה צַדִּיקִ֥ים יִפְרָֽחוּ׃</span></p>
<p><span>29&nbsp;&nbsp;&nbsp;</span><span>עֹוכֵ֣ר בֵּ֭יתֹו יִנְחַל־ר֑וּחַ וְעֶ֥בֶד אֱ֝וִ֗יל לַחֲכַם־לֵֽב׃</span></p>
<p><span>30&nbsp;&nbsp;&nbsp;</span><span>פְּֽרִי־צַ֭דִּיק עֵ֣ץ חַיִּ֑ים וְלֹקֵ֖חַ נְפָשֹׂ֣ות  חָכָֽם׃</span></p>
<p><span>31&nbsp;&nbsp;&nbsp;</span><span>הֵ֣ן צַ֭דִּיק בָּאָ֣רֶץ יְשֻׁלָּ֑ם אַ֝֗ף כִּֽי־רָשָׁ֥ע וְחֹוטֵֽא׃</span></p>
