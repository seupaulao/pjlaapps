<p><span>1&nbsp;&nbsp;&nbsp;</span><span>הֲלֹֽא־חָכְמָ֥ה תִקְרָ֑א וּ֝תְבוּנָ֗ה תִּתֵּ֥ן קֹולָֽהּ׃</span></p>
<p><span>2&nbsp;&nbsp;&nbsp;</span><span>בְּרֹאשׁ־מְרֹומִ֥ים עֲלֵי־דָ֑רֶךְ בֵּ֖ית נְתִיבֹ֣ות נִצָּֽבָה׃</span></p>
<p><span>3&nbsp;&nbsp;&nbsp;</span><span>לְיַד־שְׁעָרִ֥ים לְפִי־קָ֑רֶת מְבֹ֖וא פְתָחִ֣ים תָּרֹֽנָּה׃</span></p>
<p><span>4&nbsp;&nbsp;&nbsp;</span><span>אֲלֵיכֶ֣ם אִישִׁ֣ים אֶקְרָ֑א וְ֝קֹולִ֗י אֶל־בְּנֵ֥י אָדָֽם׃</span></p>
<p><span>5&nbsp;&nbsp;&nbsp;</span><span>הָבִ֣ינוּ פְתָאיִ֣ם עָרְמָ֑ה וּ֝כְסִילִ֗ים הָבִ֥ינוּ לֵֽב׃</span></p>
<p><span>6&nbsp;&nbsp;&nbsp;</span><span>מְעוּ כִּֽי־נְגִידִ֣ים אֲדַבֵּ֑ר וּמִפְתַּ֥ח פָתַ֗י מֵישָׁרִֽים׃</span></p>
<p><span>7&nbsp;&nbsp;&nbsp;</span><span>כִּֽי־אֱ֭מֶת יֶהְגֶּ֣ה חִכִּ֑י וְתֹועֲבַ֖ת שְׂפָתַ֣י רֶֽשַׁע׃</span></p>
<p><span>8&nbsp;&nbsp;&nbsp;</span><span>בְּצֶ֥דֶק כָּל־אִמְרֵי־פִ֑י אֵ֥ין בָּ֝הֶ֗ם נִפְתָּ֥ל וְעִקֵּֽשׁ׃</span></p>
<p><span>9&nbsp;&nbsp;&nbsp;</span><span>כֻּלָּ֣ם נְ֭כֹחִים לַמֵּבִ֑ין וִֽ֝ישָׁרִ֗ים לְמֹ֣צְאֵי דָֽעַת׃</span></p>
<p><span>10&nbsp;&nbsp;&nbsp;</span><span>קְחֽוּ־מוּסָרִ֥י וְאַל־כָּ֑סֶף וְ֝דַ֗עַת מֵחָר֥וּץ נִבְחָֽר׃</span></p>
<p><span>11&nbsp;&nbsp;&nbsp;</span><span>כִּֽי־טֹובָ֣ה חָ֭כְמָה מִפְּנִינִ֑ים וְכָל־חֲ֝פָצִ֗ים לֹ֣א יִֽשְׁווּ־בָֽהּ׃</span></p>
<p><span>12&nbsp;&nbsp;&nbsp;</span><span>אֲ‍ֽנִי־חָ֭כְמָה שָׁכַ֣נְתִּי עָרְמָ֑ה וְדַ֖עַת מְזִמֹּ֣ות אֶמְצָֽא׃</span></p>
<p><span>13&nbsp;&nbsp;&nbsp;</span><span>יִֽרְאַ֣ת יְהוָה֮ שְֽׂנֹ֫את רָ֥ע גֵּ֘אָ֤ה וְגָאֹ֨ון ׀ וְדֶ֣רֶךְ רָ֭ע וּפִ֨י תַהְפֻּכֹ֬ות שָׂנֵֽאתִי׃</span></p>
<p><span>14&nbsp;&nbsp;&nbsp;</span><span>לִֽי־עֵ֭צָה וְתוּשִׁיָּ֑ה אֲנִ֥י בִ֝ינָ֗ה לִ֣י גְבוּרָֽה׃</span></p>
<p><span>15&nbsp;&nbsp;&nbsp;</span><span>בִּ֭י מְלָכִ֣ים יִמְלֹ֑כוּ וְ֝רֹוזְנִ֗ים יְחֹ֣קְקוּ צֶֽדֶק׃</span></p>
<p><span>16&nbsp;&nbsp;&nbsp;</span><span>בִּ֭י שָׂרִ֣ים יָשֹׂ֑רוּ וּ֝נְדִיבִ֗ים כָּל־שֹׁ֥פְטֵי צֶֽדֶק׃</span></p>
<p><span>17&nbsp;&nbsp;&nbsp;</span><span>אֲ֭נִי [אֹהֲבֶיהָ כ] (אֹהֲבַ֣י ק) אֵהָ֑ב וּ֝מְשַׁחֲרַ֗י יִמְצָאֻֽנְנִי׃</span></p>
<p><span>18&nbsp;&nbsp;&nbsp;</span><span>עֹֽשֶׁר־וְכָבֹ֥וד אִתִּ֑י הֹ֥ון עָ֝תֵ֗ק וּצְדָקָֽה׃</span></p>
<p><span>19&nbsp;&nbsp;&nbsp;</span><span>טֹ֣וב פִּ֭רְיִי מֵחָר֣וּץ וּמִפָּ֑ז  וּ֝תְבוּאָתִ֗י מִכֶּ֥סֶף נִבְחָֽר׃</span></p>
<p><span>20&nbsp;&nbsp;&nbsp;</span><span>בְּאֹֽרַח־צְדָקָ֥ה אֲהַלֵּ֑ך  בְּ֝תֹ֗וךְ נְתִיבֹ֥ות מִשְׁפָּֽט׃</span></p>
<p><span>21&nbsp;&nbsp;&nbsp;</span><span>לְהַנְחִ֖יל אֹהֲבַ֥י ׀ יֵ֑שׁ וְאֹצְרֹ֖תֵיהֶ֣ם אֲמַלֵּֽא׃  פ</span></p>
<p><span>22&nbsp;&nbsp;&nbsp;</span><span>יְֽהוָ֗ה קָ֭נָנִי רֵאשִׁ֣ית דַּרְכֹּ֑ו קֶ֖דֶם מִפְעָלָ֣יו מֵאָֽז׃</span></p>
<p><span>23&nbsp;&nbsp;&nbsp;</span><span>מֵ֭עֹולָם נִסַּ֥כְתִּי מֵרֹ֗אשׁ מִקַּדְמֵי־אָֽרֶץ׃</span></p>
<p><span>24&nbsp;&nbsp;&nbsp;</span><span>בְּאֵין־תְּהֹמֹ֥ות חֹולָ֑לְתִּי בְּאֵ֥ין מַ֝עְיָנֹ֗ות נִכְבַּדֵּי־מָֽיִם׃</span></p>
<p><span>25&nbsp;&nbsp;&nbsp;</span><span>בְּטֶ֣רֶם הָרִ֣ים הָטְבָּ֑עוּ לִפְנֵ֖י גְבָעֹ֣ות חֹולָֽלְתִּי׃</span></p>
<p><span>26&nbsp;&nbsp;&nbsp;</span><span>עַד־לֹ֣א עָ֭שָׂה אֶ֣רֶץ וְחוּצֹ֑ות וְ֝רֹ֗אשׁ עָפְרֹ֥ות תֵּבֵֽל׃</span></p>
<p><span>27&nbsp;&nbsp;&nbsp;</span><span>בַּהֲכִינֹ֣ו מַיִם שָׁ֣ם אָ֑נִי בְּח֥וּקֹו ח֝֗וּג עַל־פְּנֵ֥י תְהֹֽום׃</span></p>
<p><span>28&nbsp;&nbsp;&nbsp;</span><span>בְּאַמְּצֹ֣ו שְׁחָקִ֣ים מִמָּ֑עַל בַּ֝עֲזֹ֗וז עִינֹ֥ות תְּהֹום ׃</span></p>
<p><span>29&nbsp;&nbsp;&nbsp;</span><span>בְּשׂ֘וּמֹ֤ו לַיָּ֨ם ׀ חֻקֹּ֗ו וּ֭מַיִם לֹ֣א יַֽעַבְרוּ־פִ֑יו בְּ֝חוּקֹ֗ו מֹ֣וסְדֵי אָֽרֶץ׃</span></p>
<p><span>30&nbsp;&nbsp;&nbsp;</span><span>וָֽאֶהְיֶ֥ה אֶצְלֹ֗ו אָ֫מֹ֥ון וָֽאֶהְיֶ֣ה עֲשֻׁעִים יֹ֤ום ׀ יֹ֑ום מְשַׂחֶ֖קֶת לְפָנָ֣יו בְּכָל־עֵֽת׃</span></p>
<p><span>31&nbsp;&nbsp;&nbsp;</span><span>מְ֭שַׂחֶקֶת בְּתֵבֵ֣ל אַרְצֹ֑ו וְ֝שַׁעֲשֻׁעַ֗י אֶת־בְּנֵ֥י אָדָֽם׃  פ</span></p>
<p><span>32&nbsp;&nbsp;&nbsp;</span><span>וְעַתָּ֣ה בָ֭נִים שִׁמְעוּ־לִ֑י וְ֝אַשְׁרֵ֗י דְּרָכַ֥י יִשְׁמֹֽרוּ׃</span></p>
<p><span>33&nbsp;&nbsp;&nbsp;</span><span>שִׁמְע֖וּ מוּסָ֥ר וַחֲכָ֗מוּ וְאַל־תִּפְרָֽעוּ׃</span></p>
<p><span>34&nbsp;&nbsp;&nbsp;</span><span>אַ֥שְֽׁרֵי אָדָם֮ שֹׁמֵ֪עַֽ֫ לִ֥י לִשְׁקֹ֣ד עַל־דַּ֭לְתֹתַי יֹ֤ום ׀ יֹ֑ום לִ֝שְׁמֹ֗ר מְזוּזֹ֥ת פְּתָחָֽי׃</span></p>
<p><span>35&nbsp;&nbsp;&nbsp;</span><span>כִּ֣י מֹ֭צְאִי [מֹצְאֵי כ] (מָצָ֣א  ק) חַיִּ֑ים וַיָּ֥פֶק רָ֝צֹ֗ון מֵיְהוָֽה׃</span></p>
<p><span>36&nbsp;&nbsp;&nbsp;</span><span>וְֽ֭חֹטְאִי חֹמֵ֣ס נַפְשֹׁ֑ו כָּל־מְ֝שַׂנְאַ֗י אָ֣הֲבוּ מָֽוֶת׃  פ</span></p>
