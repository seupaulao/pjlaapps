<p><span>1&nbsp;&nbsp;&nbsp;</span><span>חָ֭כְמֹות בָּנְתָ֣ה בֵיתָ֑הּ חָצְבָ֖ה עַמּוּדֶ֣יהָ שִׁבְעָֽה׃</span></p>
<p><span>2&nbsp;&nbsp;&nbsp;</span><span>טָבְחָ֣ה טִ֭בְחָהּ מָסְכָ֣ה יֵינָ֑הּ אַ֝֗ף עָֽרְכָ֥ה שֻׁלְחָנָֽהּ׃</span></p>
<p><span>3&nbsp;&nbsp;&nbsp;</span><span>שָֽׁלְחָ֣ה נַעֲרֹתֶ֣יהָ תִקְרָ֑א עַל־גַּ֝פֵּ֗י מְרֹ֣מֵי קָֽרֶת׃</span></p>
<p><span>4&nbsp;&nbsp;&nbsp;</span><span>מִי־פֶ֭תִי יָסֻ֣ר הֵ֑נָּה חֲסַר־לֵ֝֗ב אָ֣מְרָה לֹּֽו׃</span></p>
<p><span>5&nbsp;&nbsp;&nbsp;</span><span>לְ֭כוּ לַחֲמ֣וּ בְֽלַחֲמִ֑י וּ֝שְׁת֗וּ בְּיַ֣יִן מָסָֽכְתִּי׃</span></p>
<p><span>6&nbsp;&nbsp;&nbsp;</span><span>עִזְב֣וּ פְתָאיִ֣ם וִֽחְי֑וּ וְ֝אִשְׁר֗וּ בְּדֶ֣רֶךְ בִּינָֽה׃</span></p>
<p><span>7&nbsp;&nbsp;&nbsp;</span><span>יֹ֤סֵ֨ר ׀ לֵ֗ץ לֹקֵ֣חַֽ לֹ֣ו קָלֹ֑ון וּמֹוכִ֖יחַ לְרָשָׁ֣ע מוּמֹֽו׃</span></p>
<p><span>8&nbsp;&nbsp;&nbsp;</span><span>אַל־תֹּ֣וכַח לֵ֭ץ פֶּן־יִשְׂנָאֶ֑ךָּ הֹוכַ֥ח לְ֝חָכָ֗ם וְיֶאֱהָבֶֽךָּ׃</span></p>
<p><span>9&nbsp;&nbsp;&nbsp;</span><span>תֵּ֣ן לְ֭חָכָם וְיֶחְכַּם־עֹ֑וד הֹודַ֥ע לְ֝צַדִּ֗יק וְיֹ֣וסֶף לֶֽקַח׃  פ</span></p>
<p><span>10&nbsp;&nbsp;&nbsp;</span><span>תְּחִלַּ֣ת חָ֭כְמָה יִרְאַ֣ת יְהוָ֑ה וְדַ֖עַת קְדֹשִׁ֣ים בִּינָֽה׃</span></p>
<p><span>11&nbsp;&nbsp;&nbsp;</span><span>כִּי־בִ֭י יִרְבּ֣וּ יָמֶ֑יךָ וְיֹוסִ֥יפוּ לְּ֝ךָ֗ שְׁנֹ֣ות חַיִּֽים׃</span></p>
<p><span>12&nbsp;&nbsp;&nbsp;</span><span>אִם־חָ֭כַמְתָּ חָכַ֣מְתָּ לָּ֑ךְ וְ֝לַ֗צְתָּ לְֽבַדְּךָ֥ תִשָּֽׂא׃</span></p>
<p><span>13&nbsp;&nbsp;&nbsp;</span><span>אֵ֣שֶׁת כְּ֭סִילוּת הֹֽמִיָּ֑ה פְּ֝תַיּ֗וּת וּבַל־יָ֥דְעָה מָּֽה׃</span></p>
<p><span>14&nbsp;&nbsp;&nbsp;</span><span>וְֽ֭יָשְׁבָה לְפֶ֣תַח בֵּיתָ֑הּ עַל־כִּ֝סֵּ֗א מְרֹ֣מֵי קָֽרֶת׃</span></p>
<p><span>15&nbsp;&nbsp;&nbsp;</span><span>לִקְרֹ֥א לְעֹֽבְרֵי־דָ֑רֶךְ הַֽ֝מְיַשְּׁרִ֗ים אֹֽרְחֹותָֽם׃</span></p>
<p><span>16&nbsp;&nbsp;&nbsp;</span><span>מִי־פֶ֭תִי יָסֻ֣ר הֵ֑נָּה וַחֲסַר־לֵ֝֗ב וְאָ֣מְרָה לֹּֽו׃</span></p>
<p><span>17&nbsp;&nbsp;&nbsp;</span><span>מַֽיִם־גְּנוּבִ֥ים יִמְתָּ֑קוּ וְלֶ֖חֶם סְתָרִ֣ים יִנְעָֽם׃</span></p>
<p><span>18&nbsp;&nbsp;&nbsp;</span><span>וְֽלֹא־יָ֭דַע כִּֽי־רְפָאִ֣ים שָׁ֑ם בְּעִמְקֵ֖י שְׁאֹ֣ול קְרֻאֶֽיהָ׃  פ</span></p>
