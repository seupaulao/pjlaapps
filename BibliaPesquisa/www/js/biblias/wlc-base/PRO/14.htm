<p><span>1&nbsp;&nbsp;&nbsp;</span><span>חַכְמֹ֣ות נָ֭שִׁים בָּנְתָ֣ה בֵיתָ֑הּ וְ֝אִוֶּ֗לֶת בְּיָדֶ֥יהָ תֶהֶרְסֶֽנּוּ׃</span></p>
<p><span>2&nbsp;&nbsp;&nbsp;</span><span>הֹולֵ֣ךְ בְּ֭יָשְׁרֹו יְרֵ֣א יְהוָ֑ה וּנְלֹ֖וז דְּרָכָ֣יו בֹּוזֵֽהוּ׃</span></p>
<p><span>3&nbsp;&nbsp;&nbsp;</span><span>בְּֽפִי־אֱ֭וִיל חֹ֣טֶר גַּאֲוָ֑ה וְשִׂפְתֵ֥י חֲ֝כָמִ֗ים תִּשְׁמוּרֵֽם׃</span></p>
<p><span>4&nbsp;&nbsp;&nbsp;</span><span>בְּאֵ֣ין אֲ֭לָפִים אֵב֣וּס בָּ֑ר וְרָב־תְּ֝בוּאֹ֗ות בְּכֹ֣חַ שֹֽׁור׃</span></p>
<p><span>5&nbsp;&nbsp;&nbsp;</span><span>עֵ֣ד אֱ֭מוּנִים לֹ֣א יְכַזֵּ֑ב וְיָפִ֥יחַ כְּ֝זָבִ֗ים עֵ֣ד שָֽׁקֶר׃</span></p>
<p><span>6&nbsp;&nbsp;&nbsp;</span><span>בִּקֶּשׁ־לֵ֣ץ חָכְמָ֣ה וָאָ֑יִן וְדַ֖עַת לְנָבֹ֣ון נָקָֽל׃</span></p>
<p><span>7&nbsp;&nbsp;&nbsp;</span><span>לֵ֣ךְ מִ֭נֶּגֶד לְאִ֣ישׁ כְּסִ֑יל וּבַל־יָ֝דַ֗עְתָּ שִׂפְתֵי־דָֽעַת׃</span></p>
<p><span>8&nbsp;&nbsp;&nbsp;</span><span>חָכְמַ֣ת עָ֭רוּם הָבִ֣ין דַּרְכֹּ֑ו וְאִוֶּ֖לֶת כְּסִילִ֣ים מִרְמָֽה׃</span></p>
<p><span>9&nbsp;&nbsp;&nbsp;</span><span>אֱ֭וִלִים יָלִ֣יץ אָשָׁ֑ם וּבֵ֖ין יְשָׁרִ֣ים רָצֹֽון׃</span></p>
<p><span>10&nbsp;&nbsp;&nbsp;</span><span>לֵ֗ב  יֹ֭ודֵעַ מָרַּ֣ת נַפְשֹׁ֑ו וּ֝בְשִׂמְחָתֹ֗ו לֹא־יִתְעָ֥רַב זָֽר׃</span></p>
<p><span>11&nbsp;&nbsp;&nbsp;</span><span>בֵּ֣ית רְ֭שָׁעִים יִשָּׁמֵ֑ד וְאֹ֖הֶל יְשָׁרִ֣ים יַפְרִֽיחַ׃</span></p>
<p><span>12&nbsp;&nbsp;&nbsp;</span><span>יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ וְ֝אַחֲרִיתָ֗הּ דַּרְכֵי־מָֽוֶת׃</span></p>
<p><span>13&nbsp;&nbsp;&nbsp;</span><span>גַּם־בִּשְׂחֹ֥וק יִכְאַב־לֵ֑ב וְאַחֲרִיתָ֖הּ  שִׂמְחָ֣ה תוּגָֽה׃</span></p>
<p><span>14&nbsp;&nbsp;&nbsp;</span><span>מִדְּרָכָ֣יו יִ֭שְׂבַּע ס֣וּג לֵ֑ב וּ֝מֵעָלָ֗יו אִ֣ישׁ טֹֽוב׃</span></p>
<p><span>15&nbsp;&nbsp;&nbsp;</span><span>פֶּ֭תִי יַאֲמִ֣ין לְכָל־דָּבָ֑ר וְ֝עָר֗וּם יָבִ֥ין לַאֲשֻׁרֹֽו׃</span></p>
<p><span>16&nbsp;&nbsp;&nbsp;</span><span>חָכָ֣ם יָ֭רֵא וְסָ֣ר מֵרָ֑ע וּ֝כְסִ֗יל מִתְעַבֵּ֥ר וּבֹוטֵֽחַ׃</span></p>
<p><span>17&nbsp;&nbsp;&nbsp;</span><span>קְֽצַר־אַ֭פַּיִם יַעֲשֶׂ֣ה אִוֶּ֑לֶת וְאִ֥ישׁ מְ֝זִמֹּ֗ות יִשָּׂנֵֽא׃</span></p>
<p><span>18&nbsp;&nbsp;&nbsp;</span><span>נָחֲל֣וּ פְתָאיִ֣ם אִוֶּ֑לֶת וַֽ֝עֲרוּמִ֗ים יַכְתִּ֥רוּ דָֽעַת׃</span></p>
<p><span>19&nbsp;&nbsp;&nbsp;</span><span>שַׁח֣וּ רָ֭עִים לִפְנֵ֣י טֹובִ֑ים וּ֝רְשָׁעִ֗ים עַֽל־שַׁעֲרֵ֥י צַדִּֽיק׃</span></p>
<p><span>20&nbsp;&nbsp;&nbsp;</span><span>גַּם־לְ֭רֵעֵהוּ יִשָּׂ֣נֵא רָ֑שׁ וְאֹהֲבֵ֖י עָשִׁ֣יר רַבִּֽים׃</span></p>
<p><span>21&nbsp;&nbsp;&nbsp;</span><span>בָּז־לְרֵעֵ֥הוּ חֹוטֵ֑א וּמְחֹונֵ֖ן [עֲנָיִים כ] (עֲנָוִ֣ים ק) אַשְׁרָֽיו׃</span></p>
<p><span>22&nbsp;&nbsp;&nbsp;</span><span>הֲ‍ֽלֹוא־יִ֭תְעוּ חֹ֣רְשֵׁי רָ֑ע וְחֶ֥סֶד וֶ֝אֱמֶ֗ת חֹ֣רְשֵׁי טֹֽוב׃</span></p>
<p><span>23&nbsp;&nbsp;&nbsp;</span><span>בְּכָל־עֶ֭צֶב יִהְיֶ֣ה מֹותָ֑ר וּדְבַרשְׂ֝־פָתַ֗יִם אַךְ־לְמַחְסֹֽור׃</span></p>
<p><span>24&nbsp;&nbsp;&nbsp;</span><span>עֲטֶ֣רֶת חֲכָמִ֣ים עָשְׁרָ֑ם אִוֶּ֖לֶת כְּסִילִ֣ים אִוֶּֽלֶת׃</span></p>
<p><span>25&nbsp;&nbsp;&nbsp;</span><span>מַצִּ֣יל נְ֭פָשֹׁות עֵ֣ד אֱמֶ֑ת וְיָפִ֖חַ כְּזָבִ֣ים מִרְמָֽה׃</span></p>
<p><span>26&nbsp;&nbsp;&nbsp;</span><span>בְּיִרְאַ֣ת יְ֭הוָה מִבְטַח־עֹ֑ז וּ֝לְבָנָ֗יו יִהְיֶ֥ה מַחְסֶֽה׃</span></p>
<p><span>27&nbsp;&nbsp;&nbsp;</span><span>יִרְאַ֣ת יְ֭הוָה מְקֹ֣ור חַיִּ֑ים לָ֝ס֗וּר מִמֹּ֥קְשֵׁי מָֽוֶת׃</span></p>
<p><span>28&nbsp;&nbsp;&nbsp;</span><span>בְּרָב־עָ֥ם הַדְרַת־מֶ֑לֶךְ וּבְאֶ֥פֶס לְ֝אֹ֗ם מְחִתַּ֥ת רָזֹֽון׃</span></p>
<p><span>29&nbsp;&nbsp;&nbsp;</span><span>אֶ֣רֶךְ אַ֭פַּיִם רַב־תְּבוּנָ֑ה וּקְצַר־ר֝֗וּחַ מֵרִ֥ים אִוֶּֽלֶת׃</span></p>
<p><span>30&nbsp;&nbsp;&nbsp;</span><span>חַיֵּ֣י בְ֭שָׂרִים לֵ֣ב מַרְפֵּ֑א וּרְקַ֖ב עֲצָמֹ֣ות קִנְאָֽה׃</span></p>
<p><span>31&nbsp;&nbsp;&nbsp;</span><span>עֹ֣שֵֽׁק־דָּ֭ל  חֵרֵ֣ף עֹשֵׂ֑הוּ וּ֝מְכַבְּדֹ֗ו חֹנֵ֥ן אֶבְיֹֽון׃</span></p>
<p><span>32&nbsp;&nbsp;&nbsp;</span><span>בְּֽ֭רָעָתֹו יִדָּחֶ֣ה רָשָׁ֑ע וְחֹסֶ֖ה בְמֹותֹ֣ו צַדִּֽיק׃</span></p>
<p><span>33&nbsp;&nbsp;&nbsp;</span><span>בְּלֵ֣ב נָ֭בֹון תָּנ֣וּחַ חָכְמָ֑ה וּבְקֶ֥רֶב כְּ֝סִילִ֗ים תִּוָּדֵֽעַ׃</span></p>
<p><span>34&nbsp;&nbsp;&nbsp;</span><span>צְדָקָ֥ה תְרֹֽומֵֽם־גֹּ֑וי וְחֶ֖סֶד לְאֻמִּ֣ים חַטָּֽאת׃</span></p>
<p><span>35&nbsp;&nbsp;&nbsp;</span><span>רְֽצֹון־מֶ֭לֶךְ לְעֶ֣בֶד מַשְׂכִּ֑יל וְ֝עֶבְרָתֹ֗ו תִּהְיֶ֥ה מֵבִֽישׁ׃</span></p>
