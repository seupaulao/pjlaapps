<p><span>1&nbsp;&nbsp;&nbsp;</span><span>בְּ֭נִי אִם־עָרַ֣בְתָּ לְרֵעֶ֑ךָ תָּקַ֖עְתָּ  לַזָּ֣ר כַּפֶּֽיךָ׃</span></p>
<p><span>2&nbsp;&nbsp;&nbsp;</span><span>נֹוקַ֥שְׁתָּ בְאִמְרֵי־פִ֑יךָ נִ֝לְכַּ֗דְתָּ בְּאִמְרֵי־פִֽיךָ׃</span></p>
<p><span>3&nbsp;&nbsp;&nbsp;</span><span>עֲשֵׂ֨ה זֹ֥את אֵפֹ֪וא  ׀ בְּנִ֡י וְֽהִנָּצֵ֗ל כִּ֘י בָ֤אתָ בְכַף־רֵעֶ֑ךָ לֵ֥ךְ הִ֝תְרַפֵּ֗ס וּרְהַ֥ב רֵעֶֽיךָ׃</span></p>
<p><span>4&nbsp;&nbsp;&nbsp;</span><span>אַל־תִּתֵּ֣ן שֵׁנָ֣ה לְעֵינֶ֑יךָ וּ֝תְנוּמָ֗ה לְעַפְעַפֶּֽיךָ׃</span></p>
<p><span>5&nbsp;&nbsp;&nbsp;</span><span>הִ֭נָּצֵל כִּצְבִ֣י מִיָּ֑ד וּ֝כְצִפֹּ֗ור מִיַּ֥ד יָקֽוּשׁ׃  פ</span></p>
<p><span>6&nbsp;&nbsp;&nbsp;</span><span>לֵֽךְ־אֶל־נְמָלָ֥ה עָצֵ֑ל רְאֵ֖ה דְרָכֶ֣יהָ וַחֲכָֽם׃</span></p>
<p><span>7&nbsp;&nbsp;&nbsp;</span><span>אֲשֶׁ֖ר אֵֽין־לָ֥הּ קָצִ֗ין שֹׁטֵ֥ר וּמֹשֵֽׁל׃</span></p>
<p><span>8&nbsp;&nbsp;&nbsp;</span><span>תָּכִ֣ין בַּקַּ֣יִץ לַחְמָ֑הּ אָגְרָ֥ה בַ֝קָּצִ֗יר מַאֲכָלָֽהּ׃</span></p>
<p><span>9&nbsp;&nbsp;&nbsp;</span><span>עַד־מָתַ֖י עָצֵ֥ל ׀ תִּשְׁכָּ֑ב מָ֝תַ֗י תָּק֥וּם מִשְּׁנָתֶֽךָ׃</span></p>
<p><span>10&nbsp;&nbsp;&nbsp;</span><span>מְעַ֣ט נֹות מְעַ֣ט תְּנוּמֹ֑ות מְעַ֓ט ׀ חִבֻּ֖ק יָדַ֣יִם לִשְׁכָּֽב׃</span></p>
<p><span>11&nbsp;&nbsp;&nbsp;</span><span>וּבָֽא־כִמְהַלֵּ֥ךְ רֵאשֶׁ֑ךָ וּ֝מַחְסֹֽרְךָ֗ כְּאִ֣ישׁ מָגֵֽן׃  פ</span></p>
<p><span>12&nbsp;&nbsp;&nbsp;</span><span>אָדָ֣ם בְּ֭לִיַּעַל אִ֣ישׁ אָ֑וֶן הֹ֝ולֵ֗ךְ עִקְּשׁ֥וּת פֶּֽה׃</span></p>
<p><span>13&nbsp;&nbsp;&nbsp;</span><span>קֹרֵ֣ץ בְּ֭עֵינָיו  מֹלֵ֣ל בְּרַגְלָ֑ו  מֹ֝רֶ֗ה בְּאֶצְבְּעֹתָֽיו׃</span></p>
<p><span>14&nbsp;&nbsp;&nbsp;</span><span>תַּֽהְפֻּכֹ֨ות ׀ בְּלִבֹּ֗ו חֹרֵ֣שׁ רָ֣ע בְּכָל־עֵ֑ת [מְדָנִים כ] (מִדְיָנִ֥ים ק) יְשַׁלֵּֽחַ׃</span></p>
<p><span>15&nbsp;&nbsp;&nbsp;</span><span>עַל־כֵּ֗ן פִּ֭תְאֹם יָבֹ֣וא אֵידֹ֑ו פֶּ֥תַע יִ֝שָּׁבֵ֗ר וְאֵ֣ין מַרְפֵּֽא׃  פ</span></p>
<p><span>16&nbsp;&nbsp;&nbsp;</span><span>שֶׁשׁ־הֵ֭נָּה שָׂנֵ֣א יְהוָ֑ה וְ֝שֶׁ֗בַע [תֹּועֲבֹות כ] (תֹּועֲבַ֥ת  ק) נַפְשֹֽׁו׃</span></p>
<p><span>17&nbsp;&nbsp;&nbsp;</span><span>עֵינַ֣יִם רָ֭מֹות לְשֹׁ֣ון שָׁ֑קֶר וְ֝יָדַ֗יִם שֹׁפְכֹ֥ות דָּם־נָקִֽי׃</span></p>
<p><span>18&nbsp;&nbsp;&nbsp;</span><span>לֵ֗ב חֹ֭רֵשׁ מַחְשְׁבֹ֣ות אָ֑וֶן רַגְלַ֥יִם מְ֝מַהֲרֹ֗ות לָר֥וּץ לָֽרָעָה׃</span></p>
<p><span>19&nbsp;&nbsp;&nbsp;</span><span>יָפִ֣יחַ כְּ֭זָבִים עֵ֣ד שָׁ֑קֶר וּמְשַׁלֵּ֥חַ מְ֝דָנִ֗ים בֵּ֣ין אַחִֽים׃  פ</span></p>
<p><span>20&nbsp;&nbsp;&nbsp;</span><span>נְצֹ֣ר בְּ֭נִי מִצְוַ֣ת אָבִ֑יךָ וְאַל־תִּ֝טֹּ֗שׁ תֹּורַ֥ת אִמֶּֽךָ׃</span></p>
<p><span>21&nbsp;&nbsp;&nbsp;</span><span>קָשְׁרֵ֣ם עַל־לִבְּךָ֣ תָמִ֑יד עָ֝נְדֵ֗ם עַל־גַּרְגְּרֹתֶֽךָ׃</span></p>
<p><span>22&nbsp;&nbsp;&nbsp;</span><span>בְּהִתְהַלֶּכְךָ֨  ׀ תַּנְחֶ֬ה אֹתָ֗ךְ בְּֽ֭שָׁכְבְּךָ תִּשְׁמֹ֣ר עָלֶ֑יךָ וַ֝הֲקִיצֹ֗ותָ הִ֣יא תְשִׂיחֶֽךָ׃</span></p>
<p><span>23&nbsp;&nbsp;&nbsp;</span><span>כִּ֤י נֵ֣ר מִ֭צְוָה וְתֹ֣ורָה אֹ֑ור וְדֶ֥רֶךְ חַ֝יִּ֗ים תֹּוכְחֹ֥ות מוּסָֽר׃</span></p>
<p><span>24&nbsp;&nbsp;&nbsp;</span><span>לִ֭שְׁמָרְךָ מֵאֵ֣שֶׁת רָ֑ע מֵֽ֝חֶלְקַ֗ת לָשֹׁ֥ון נָכְרִיָּֽה׃</span></p>
<p><span>25&nbsp;&nbsp;&nbsp;</span><span>אַל־תַּחְמֹ֣ד יָ֭פְיָהּ בִּלְבָבֶ֑ךָ וְאַל־תִּ֝קָּֽחֲךָ֗ בְּעַפְעַפֶּֽיהָ׃</span></p>
<p><span>26&nbsp;&nbsp;&nbsp;</span><span>כִּ֤י בְעַד־אִשָּׁ֥ה זֹונָ֗ה עַֽד־כִּכַּ֫ר לָ֥חֶם וְאֵ֥שֶׁת אִ֑ישׁ נֶ֖פֶשׁ יְקָרָ֣ה תָצֽוּד׃  פ</span></p>
<p><span>27&nbsp;&nbsp;&nbsp;</span><span>הֲיַחְתֶּ֤ה אִ֓ישׁ אֵ֬שׁ בְּחֵיקֹ֑ו וּ֝בְגָדָ֗יו לֹ֣א תִשָּׂרַֽפְנָה׃</span></p>
<p><span>28&nbsp;&nbsp;&nbsp;</span><span>אִם־יְהַלֵּ֣ךְ אִ֭ישׁ עַל־הַגֶּחָלִ֑ים וְ֝רַגְלָ֗יו לֹ֣א תִכָּוֶֽינָה׃</span></p>
<p><span>29&nbsp;&nbsp;&nbsp;</span><span>כֵּ֗ן הַ֭בָּא אֶל־אֵ֣שֶׁת רֵעֵ֑הוּ לֹ֥א יִ֝נָּקֶ֗ה כָּֽל־הַנֹּגֵ֥עַ בָּֽהּ׃</span></p>
<p><span>30&nbsp;&nbsp;&nbsp;</span><span>לֹא־יָב֣וּזוּ לַ֭גַּנָּב כִּ֣י יִגְנֹ֑וב לְמַלֵּ֥א נַ֝פְשֹׁ֗ו כִּ֣י יִרְעָֽב׃</span></p>
<p><span>31&nbsp;&nbsp;&nbsp;</span><span>וְ֭נִמְצָא יְשַׁלֵּ֣ם שִׁבְעָתָ֑יִם אֶת־כָּל־הֹ֖ון בֵּיתֹ֣ו יִתֵּֽן׃</span></p>
<p><span>32&nbsp;&nbsp;&nbsp;</span><span>נֹאֵ֣ף אִשָּׁ֣ה חֲסַר־לֵ֑ב מַֽשְׁחִ֥ית נַ֝פְשֹׁ֗ו ה֣וּא יַעֲשֶֽׂנָּה׃</span></p>
<p><span>33&nbsp;&nbsp;&nbsp;</span><span>נֶֽגַע־וְקָלֹ֥ון יִמְצָ֑א וְ֝חֶרְפָּתֹ֗ו לֹ֣א תִמָּחֶֽה׃</span></p>
<p><span>34&nbsp;&nbsp;&nbsp;</span><span>כִּֽי־קִנְאָ֥ה חֲמַת־גָּ֑בֶר וְלֹֽא־יַ֝חְמֹ֗ול בְּיֹ֣ום נָקָֽם׃</span></p>
<p><span>35&nbsp;&nbsp;&nbsp;</span><span>לֹא־יִ֭שָּׂא פְּנֵ֣י כָל־כֹּ֑פֶר וְלֹֽא־יֹ֝אבֶ֗ה כִּ֣י תַרְבֶּה־שֹֽׁחַד׃  פ</span></p>
