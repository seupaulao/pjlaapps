<p><span>1&nbsp;&nbsp;&nbsp;</span><span>מַֽעֲנֶה־רַּ֭ךְ יָשִׁ֣יב חֵמָ֑ה וּדְבַר־עֶ֝֗צֶב יַעֲלֶה־אָֽף׃</span></p>
<p><span>2&nbsp;&nbsp;&nbsp;</span><span>לְשֹׁ֣ון חֲ֭כָמִים תֵּיטִ֣יב דָּ֑עַת וּפִ֥י כְ֝סִילִ֗ים יַבִּ֥יעַ אִוֶּֽלֶת׃</span></p>
<p><span>3&nbsp;&nbsp;&nbsp;</span><span>בְּֽכָל־מָ֭קֹום עֵינֵ֣י יְהוָ֑ה צֹ֝פֹ֗ות רָעִ֥ים וטֹובִֽים ׃</span></p>
<p><span>4&nbsp;&nbsp;&nbsp;</span><span>מַרְפֵּ֣א לָ֭שֹׁון עֵ֣ץ חַיִּ֑ים וְסֶ֥לֶף בָּ֝֗הּ שֶׁ֣בֶר בְּרֽוּחַ׃</span></p>
<p><span>5&nbsp;&nbsp;&nbsp;</span><span>אֱוִ֗יל יִ֭נְאַץ מוּסַ֣ר אָבִ֑יו וְשֹׁמֵ֖ר תֹּוכַ֣חַת יַעְרִֽם׃</span></p>
<p><span>6&nbsp;&nbsp;&nbsp;</span><span>בֵּ֣ית צַ֭דִּיק חֹ֣סֶן רָ֑ב וּבִתְבוּאַ֖ת רָשָׁ֣ע נֶעְכָּֽרֶת׃</span></p>
<p><span>7&nbsp;&nbsp;&nbsp;</span><span>שִׂפְתֵ֣י חֲ֭כָמִים יְזָ֣רוּ דָ֑עַת וְלֵ֖ב כְּסִילִ֣ים לֹא־כֵֽן׃</span></p>
<p><span>8&nbsp;&nbsp;&nbsp;</span><span>זֶ֣בַח רְ֭שָׁעִים תֹּועֲבַ֣ת יְהוָ֑ה וּתְפִלַּ֖ת יְשָׁרִ֣ים רְצֹונֹֽו׃</span></p>
<p><span>9&nbsp;&nbsp;&nbsp;</span><span>תֹּועֲבַ֣ת יְ֭הוָה דֶּ֣רֶךְ רָשָׁ֑ע וּמְרַדֵּ֖ף צְדָקָ֣ה יֶאֱהָֽב׃</span></p>
<p><span>10&nbsp;&nbsp;&nbsp;</span><span>מוּסָ֣ר רָ֭ע לְעֹזֵ֣ב אֹ֑רַח שֹׂונֵ֖א תֹוכַ֣חַת יָמֽוּת׃</span></p>
<p><span>11&nbsp;&nbsp;&nbsp;</span><span>שְׁאֹ֣ול וַ֭אֲבַדֹּון נֶ֣גֶד יְהוָ֑ה אַ֝֗ף כִּֽי־לִבֹּ֥ות בְּֽנֵי־אָדָֽם׃</span></p>
<p><span>12&nbsp;&nbsp;&nbsp;</span><span>לֹ֣א יֶאֱהַב־לֵ֭ץ הֹוכֵ֣חַֽ לֹ֑ו אֶל־חֲ֝כָמִ֗ים לֹ֣א יֵלֵֽךְ׃</span></p>
<p><span>13&nbsp;&nbsp;&nbsp;</span><span>לֵ֣ב מֵחַ יֵיטִ֣ב פָּנִ֑ים וּבְעַצְּבַת־לֵ֝ב ר֣וּחַ נְכֵאָֽה׃</span></p>
<p><span>14&nbsp;&nbsp;&nbsp;</span><span>לֵ֣ב נָ֭בֹון יְבַקֶּשׁ־דָּ֑עַת [וּפְנֵי כ] (וּפִ֥י ק) כְ֝סִילִ֗ים יִרְעֶ֥ה אִוֶּֽלֶת׃</span></p>
<p><span>15&nbsp;&nbsp;&nbsp;</span><span>כָּל־יְמֵ֣י עָנִ֣י רָעִ֑ים וְטֹֽוב־לֵ֝֗ב מִשְׁתֶּ֥ה תָמִֽיד׃</span></p>
<p><span>16&nbsp;&nbsp;&nbsp;</span><span>טֹוב־מְ֭עַט בְּיִרְאַ֣ת יְהוָ֑ה מֵאֹוצָ֥ר רָ֝֗ב וּמְה֥וּמָה בֹֽו׃</span></p>
<p><span>17&nbsp;&nbsp;&nbsp;</span><span>טֹ֤וב אֲרֻחַ֣ת יָ֭רָק וְאַהֲבָה־שָׁ֑ם מִשֹּׁ֥ור אָ֝ב֗וּס וְשִׂנְאָה־בֹֽו׃</span></p>
<p><span>18&nbsp;&nbsp;&nbsp;</span><span>אִ֣ישׁ חֵ֭מָה יְגָרֶ֣ה מָדֹ֑ון וְאֶ֥רֶך אַ֝פַּ֗יִם יַשְׁקִ֥יט רִֽיב׃</span></p>
<p><span>19&nbsp;&nbsp;&nbsp;</span><span>דֶּ֣רֶךְ עָ֭צֵל כִּמְשֻׂ֣כַת חָ֑דֶק וְאֹ֖רַח יְשָׁרִ֣ים סְלֻלָֽה׃</span></p>
<p><span>20&nbsp;&nbsp;&nbsp;</span><span>בֵּ֣ן חָ֭כָם יְשַׂמַּח־אָ֑ב וּכְסִ֥יל אָ֝דָ֗ם בֹּוזֶ֥ה אִמֹּֽו׃</span></p>
<p><span>21&nbsp;&nbsp;&nbsp;</span><span>אִ֭וֶּלֶת שִׂמְחָ֣ה לַחֲסַר־לֵ֑ב וְאִ֥ישׁ תְּ֝בוּנָ֗ה יְיַשֶּׁר־לָֽכֶת׃</span></p>
<p><span>22&nbsp;&nbsp;&nbsp;</span><span>הָפֵ֣ר מַ֭חֲשָׁבֹות בְּאֵ֣ין סֹ֑וד וּבְרֹ֖ב יֹועֲצִ֣ים תָּקֽוּם׃</span></p>
<p><span>23&nbsp;&nbsp;&nbsp;</span><span>שִׂמְחָ֣ה לָ֭אִישׁ בְּמַעֲנֵה־פִ֑יו וְדָבָ֖ר בְּעִתֹּ֣ו מַה־טֹּֽוב׃</span></p>
<p><span>24&nbsp;&nbsp;&nbsp;</span><span>אֹ֣רַח חַ֭יִּים לְמַ֣עְלָה לְמַשְׂכִּ֑יל לְמַ֥עַן ס֝֗וּר מִשְּׁאֹ֥ול מָֽטָּה׃</span></p>
<p><span>25&nbsp;&nbsp;&nbsp;</span><span>בֵּ֣ית גֵּ֭אִים יִסַּ֥ח ׀ יְהוָ֑ה וְ֝יַצֵּ֗ב גְּב֣וּל אַלְמָנָֽה׃</span></p>
<p><span>26&nbsp;&nbsp;&nbsp;</span><span>תֹּועֲבַ֣ת יְ֭הוָה מַחְשְׁבֹ֣ות רָ֑ע וּ֝טְהֹרִ֗ים אִמְרֵי־נֹֽעַם׃</span></p>
<p><span>27&nbsp;&nbsp;&nbsp;</span><span>עֹכֵ֣ר בֵּ֭יתֹו בֹּוצֵ֣עַ בָּ֑צַע וְשֹׂונֵ֖א מַתָּנֹ֣ת יִחְיֶֽה׃</span></p>
<p><span>28&nbsp;&nbsp;&nbsp;</span><span>לֵ֣ב צַ֭דִּיק יֶהְגֶּ֣ה לַעֲנֹ֑ות וּפִ֥י רְ֝שָׁעִ֗ים יַבִּ֥יעַ רָעֹֽות׃</span></p>
<p><span>29&nbsp;&nbsp;&nbsp;</span><span>רָחֹ֣וק יְ֭הוָה מֵרְשָׁעִ֑ים וּתְפִלַּ֖ת צַדִּיקִ֣ים יִשְׁמָֽע׃</span></p>
<p><span>30&nbsp;&nbsp;&nbsp;</span><span>מְֽאֹור־עֵ֭ינַיִם יְשַׂמַּֽח־לֵ֑ב שְׁמוּעָ֥ה טֹ֝ובָ֗ה תְּדַשֶּׁן־עָֽצֶם׃</span></p>
<p><span>31&nbsp;&nbsp;&nbsp;</span><span>אֹ֗זֶן שֹׁ֖מַעַת  תֹּוכַ֣חַת חַיִּ֑ים בְּקֶ֖רֶב חֲכָמִ֣ים תָּלִֽין׃</span></p>
<p><span>32&nbsp;&nbsp;&nbsp;</span><span>פֹּורֵ֣עַ מ֖וּסָר  מֹואֵ֣ס נַפְשֹׁ֑ו וְשֹׁומֵ֥עַ תֹּ֝וכַ֗חַת קֹ֣ונֶה לֵּֽב׃</span></p>
<p><span>33&nbsp;&nbsp;&nbsp;</span><span>יִרְאַ֣ת יְ֭הוָה מוּסַ֣ר חָכְמָ֑ה וְלִפְנֵ֖י כָבֹ֣וד עֲנָוָֽה׃</span></p>
