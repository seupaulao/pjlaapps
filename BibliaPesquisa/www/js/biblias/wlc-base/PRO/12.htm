<p><span>1&nbsp;&nbsp;&nbsp;</span><span>אֹהֵ֣ב מ֖וּסָר  אֹ֣הֵֽב דָּ֑עַת וְשֹׂנֵ֖א תֹוכַ֣חַת בָּֽעַר׃</span></p>
<p><span>2&nbsp;&nbsp;&nbsp;</span><span>טֹ֗וב יָפִ֣יק רָ֭צֹון מֵיְהוָ֑ה וְאִ֖ישׁ מְזִמֹּ֣ות יַרְשִֽׁיעַ׃</span></p>
<p><span>3&nbsp;&nbsp;&nbsp;</span><span>לֹא־יִכֹּ֣ון אָדָ֣ם בְּרֶ֑שַׁע וְשֹׁ֥רֶשׁ צַ֝דִּיקִ֗ים בַּל־יִמֹּֽוט׃</span></p>
<p><span>4&nbsp;&nbsp;&nbsp;</span><span>אֵֽשֶׁת־חַ֭יִל עֲטֶ֣רֶת בַּעְלָ֑הּ וּכְרָקָ֖ב בְּעַצְמֹותָ֣יו מְבִישָֽׁה׃</span></p>
<p><span>5&nbsp;&nbsp;&nbsp;</span><span>מַחְשְׁבֹ֣ות צַדִּיקִ֣ים מִשְׁפָּ֑ט תַּחְבֻּלֹ֖ות רְשָׁעִ֣ים מִרְמָֽה׃</span></p>
<p><span>6&nbsp;&nbsp;&nbsp;</span><span>דִּבְרֵ֣י רְשָׁעִ֣ים אֱרָב־דָּ֑ם וּפִ֥י יְ֝שָׁרִ֗ים יַצִּילֵֽם׃</span></p>
<p><span>7&nbsp;&nbsp;&nbsp;</span><span>הָפֹ֣וךְ רְשָׁעִ֣ים וְאֵינָ֑ם וּבֵ֖ית צַדִּיקִ֣ים יַעֲמֹֽד׃</span></p>
<p><span>8&nbsp;&nbsp;&nbsp;</span><span>לְֽפִישִׂ֭־כְלֹו יְהֻלַּל־אִ֑ישׁ וְנַעֲוֵה־לֵ֝֗ב יִהְיֶ֥ה לָבֽוּז׃</span></p>
<p><span>9&nbsp;&nbsp;&nbsp;</span><span>טֹ֣וב נִ֭קְלֶה וְעֶ֣בֶד לֹ֑ו מִ֝מְּתַכַּבֵּ֗ד וַחֲסַר־לָֽחֶם׃</span></p>
<p><span>10&nbsp;&nbsp;&nbsp;</span><span>יֹודֵ֣עַ צַ֭דִּיק נֶ֣פֶשׁ בְּהֶמְתֹּ֑ו וְֽרַחֲמֵ֥י רְ֝שָׁעִ֗ים אַכְזָרִֽי׃</span></p>
<p><span>11&nbsp;&nbsp;&nbsp;</span><span>עֹבֵ֣ד אַ֭דְמָתֹו יִֽשְׂבַּֽע־לָ֑חֶם וּמְרַדֵּ֖ף רֵיקִ֣ים חֲסַר־לֵֽב׃</span></p>
<p><span>12&nbsp;&nbsp;&nbsp;</span><span>חָמַ֣ד רָ֭שָׁע מְצֹ֣וד רָעִ֑ים וְשֹׁ֖רֶשׁ צַדִּיקִ֣ים יִתֵּֽן׃</span></p>
<p><span>13&nbsp;&nbsp;&nbsp;</span><span>בְּפֶ֣שַׁע פָתַיִם מֹוקֵ֣שׁ רָ֑ע וַיֵּצֵ֖א מִצָּרָ֣ה צַדִּֽיק׃</span></p>
<p><span>14&nbsp;&nbsp;&nbsp;</span><span>מִפְּרִ֣י פִי־אִ֭ישׁ יִשְׂבַּע־טֹ֑וב וּגְמ֥וּל יְדֵי־אָ֝דָ֗ם [יָשׁוּב כ] (יָשִׁ֥יב ק) לֹֽו׃</span></p>
<p><span>15&nbsp;&nbsp;&nbsp;</span><span>דֶּ֣רֶךְ אֱ֭וִיל יָשָׁ֣ר בְּעֵינָ֑יו וְשֹׁמֵ֖עַ לְעֵצָ֣ה חָכָֽם׃</span></p>
<p><span>16&nbsp;&nbsp;&nbsp;</span><span>אֱוִ֗יל בַּ֭יֹּום יִוָּדַ֣ע כַּעְסֹ֑ו וְכֹסֶ֖ה קָלֹ֣ון עָרֽוּם׃</span></p>
<p><span>17&nbsp;&nbsp;&nbsp;</span><span>יָפִ֣יחַ אֱ֭מוּנָה יַגִּ֣יד צֶ֑דֶק וְעֵ֖ד שְׁקָרִ֣ים מִרְמָֽה׃</span></p>
<p><span>18&nbsp;&nbsp;&nbsp;</span><span>יֵ֣שׁ בֹּ֖וטֶה כְּמַדְקְרֹ֣ות חָ֑רֶב וּלְשֹׁ֖ון חֲכָמִ֣ים מַרְפֵּֽא׃</span></p>
<p><span>19&nbsp;&nbsp;&nbsp;</span><span>שְֽׂפַת־אֱ֭מֶת תִּכֹּ֣ון לָעַ֑ד וְעַד־אַ֝רְגִּ֗יעָה לְשֹׁ֣ון שָֽׁקֶר׃</span></p>
<p><span>20&nbsp;&nbsp;&nbsp;</span><span>מִ֭רְמָה בְּלֶב־חֹ֣רְשֵׁי רָ֑ע וּֽלְיֹעֲצֵ֖י שָׁלֹ֣ום שִׂמְחָֽה׃</span></p>
<p><span>21&nbsp;&nbsp;&nbsp;</span><span>לֹא־יְאֻנֶּ֣ה לַצַּדִּ֣יק כָּל־אָ֑וֶן וּ֝רְשָׁעִ֗ים מָ֣לְאוּ רָֽע׃</span></p>
<p><span>22&nbsp;&nbsp;&nbsp;</span><span>תֹּועֲבַ֣ת יְ֭הוָה שִׂפְתֵי־שָׁ֑קֶר וְעֹשֵׂ֖י אֱמוּנָ֣ה רְצֹונֹֽו׃</span></p>
<p><span>23&nbsp;&nbsp;&nbsp;</span><span>אָדָ֣ם עָ֭רוּם כֹּ֣סֶה דָּ֑עַת וְלֵ֥ב כְּ֝סִילִ֗ים יִקְרָ֥א אִוֶּֽלֶת׃</span></p>
<p><span>24&nbsp;&nbsp;&nbsp;</span><span>יַד־חָרוּצִ֥ים תִּמְשֹׁ֑ול וּ֝רְמִיָּ֗ה תִּהְיֶ֥ה לָמַֽס׃</span></p>
<p><span>25&nbsp;&nbsp;&nbsp;</span><span>דְּאָגָ֣ה בְלֶב־אִ֣ישׁ יַשְׁחֶ֑נָּה וְדָבָ֖ר טֹ֣וב יְשַׂמְּחֶֽנָּה׃</span></p>
<p><span>26&nbsp;&nbsp;&nbsp;</span><span>יָתֵ֣ר מֵרֵעֵ֣הוּ צַדִּ֑יק וְדֶ֖רֶךְ רְשָׁעִ֣ים תַּתְעֵֽם׃</span></p>
<p><span>27&nbsp;&nbsp;&nbsp;</span><span>לֹא־יַחֲרֹ֣ךְ רְמִיָּ֣ה צֵידֹ֑ו וְהֹון־אָדָ֖ם יָקָ֣ר חָרֽוּץ׃</span></p>
<p><span>28&nbsp;&nbsp;&nbsp;</span><span>בְּאֹֽרַח־צְדָקָ֥ה חַיִּ֑ים וְדֶ֖רֶךְ נְתִיבָ֣ה אַל־מָֽוֶת׃</span></p>
