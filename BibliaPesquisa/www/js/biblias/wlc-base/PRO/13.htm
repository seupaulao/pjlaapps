<p><span>1&nbsp;&nbsp;&nbsp;</span><span>בֵּ֣ן חָ֭כָם מ֣וּסַר אָ֑ב וְ֝לֵ֗ץ לֹא־שָׁמַ֥ע גְּעָרָֽה׃</span></p>
<p><span>2&nbsp;&nbsp;&nbsp;</span><span>מִפְּרִ֣י פִי־אִ֭ישׁ יֹ֣אכַל טֹ֑וב וְנֶ֖פֶשׁ בֹּגְדִ֣ים חָמָֽס׃</span></p>
<p><span>3&nbsp;&nbsp;&nbsp;</span><span>נֹצֵ֣ר פִּ֭יו שֹׁמֵ֣ר נַפְשֹׁ֑ו פֹּשֵׂ֥ק פָתָ֗יו מְחִתָּה־לֹֽו׃</span></p>
<p><span>4&nbsp;&nbsp;&nbsp;</span><span>מִתְאַוָּ֣ה וָ֭אַיִן נַפְשֹׁ֣ו עָצֵ֑ל וְנֶ֖פֶשׁ חָרֻצִ֣ים תְּדֻשָּֽׁן׃</span></p>
<p><span>5&nbsp;&nbsp;&nbsp;</span><span>דְּבַרשֶׁ֭־קֶר יִשְׂנָ֣א צַדִּ֑יק וְ֝רָשָׁ֗ע יַבְאִ֥ישׁ וְיַחְפִּֽיר׃</span></p>
<p><span>6&nbsp;&nbsp;&nbsp;</span><span>צְ֭דָקָה תִּצֹּ֣ר תָּם־דָּ֑רֶךְ וְ֝רִשְׁעָ֗ה תְּסַלֵּ֥ף חַטָּֽאת׃</span></p>
<p><span>7&nbsp;&nbsp;&nbsp;</span><span>יֵ֣שׁ מִ֭תְעַשֵּׁר וְאֵ֣ין כֹּ֑ל מִ֝תְרֹושֵׁ֗שׁ וְהֹ֣ון רָֽב׃</span></p>
<p><span>8&nbsp;&nbsp;&nbsp;</span><span>כֹּ֣פֶר נֶֽפֶשׁ־אִ֣ישׁ עָשְׁרֹ֑ו וְ֝רָ֗שׁ לֹא־שָׁמַ֥ע גְּעָרָֽה׃</span></p>
<p><span>9&nbsp;&nbsp;&nbsp;</span><span>אֹור־צַדִּיקִ֥ים יִשְׂמָ֑ח וְנֵ֖ר רְשָׁעִ֣ים יִדְעָֽךְ׃</span></p>
<p><span>10&nbsp;&nbsp;&nbsp;</span><span>רַק־בְּ֭זָדֹון יִתֵּ֣ן מַצָּ֑ה וְאֶת־נֹ֖ועָצִ֣ים  חָכְמָֽה׃</span></p>
<p><span>11&nbsp;&nbsp;&nbsp;</span><span>הֹ֭ון  מֵהֶ֣בֶל יִמְעָ֑ט וְקֹבֵ֖ץ עַל־יָ֣ד יַרְבֶּֽה׃</span></p>
<p><span>12&nbsp;&nbsp;&nbsp;</span><span>תֹּוחֶ֣לֶת מְ֭מֻשָּׁכָה מַחֲלָה־לֵ֑ב וְעֵ֥ץ חַ֝יִּ֗ים תַּאֲוָ֥ה בָאָֽה׃</span></p>
<p><span>13&nbsp;&nbsp;&nbsp;</span><span>בָּ֣ז לְ֭דָבָר יֵחָ֣בֶל לֹ֑ו וִירֵ֥א מִ֝צְוָ֗ה ה֣וּא יְשֻׁלָּֽם׃</span></p>
<p><span>14&nbsp;&nbsp;&nbsp;</span><span>תֹּורַ֣ת חָ֭כָם מְקֹ֣ור חַיִּ֑ים לָ֝ס֗וּר מִמֹּ֥קְשֵׁי מָֽוֶת׃</span></p>
<p><span>15&nbsp;&nbsp;&nbsp;</span><span>שֵֽׂכֶל־טֹ֭וב  יִתֶּן־חֵ֑ן וְדֶ֖רֶךְ בֹּגְדִ֣ים אֵיתָֽן׃</span></p>
<p><span>16&nbsp;&nbsp;&nbsp;</span><span>כָּל־עָ֭רוּם יַעֲשֶׂ֣ה בְדָ֑עַת וּ֝כְסִ֗יל יִפְרֹ֥שׂ אִוֶּֽלֶת׃</span></p>
<p><span>17&nbsp;&nbsp;&nbsp;</span><span>מַלְאָ֣ךְ רָ֭שָׁע יִפֹּ֣ל בְּרָ֑ע וְצִ֖יר אֱמוּנִ֣ים מַרְפֵּֽא׃</span></p>
<p><span>18&nbsp;&nbsp;&nbsp;</span><span>רֵ֣ישׁ וְ֭קָלֹון פֹּורֵ֣עַ מוּסָ֑ר וְשֹׁומֵ֖ר תֹּוכַ֣חַת יְכֻבָּֽד׃</span></p>
<p><span>19&nbsp;&nbsp;&nbsp;</span><span>תַּאֲוָ֣ה נִ֭הְיָה תֶעֱרַ֣ב לְנָ֑פֶשׁ וְתֹועֲבַ֥ת כְּ֝סִילִ֗ים ס֣וּר מֵרָֽע׃</span></p>
<p><span>20&nbsp;&nbsp;&nbsp;</span><span>[הָלֹוךְ כ] (הֹולֵ֣ךְ  ק) אֶת־חֲכָמִ֣ים [וַחֲכָם כ] (יֶחְכָּ֑ם ק) וְרֹעֶ֖ה כְסִילִ֣ים יֵרֹֽועַ׃</span></p>
<p><span>21&nbsp;&nbsp;&nbsp;</span><span>חַ֭טָּאִים תְּרַדֵּ֣ף רָעָ֑ה וְאֶת־צַ֝דִּיקִ֗ים יְשַׁלֶּם־טֹֽוב׃</span></p>
<p><span>22&nbsp;&nbsp;&nbsp;</span><span>טֹ֗וב יַנְחִ֥יל בְּנֵֽי־בָנִ֑ים וְצָפ֥וּן לַ֝צַּדִּ֗יק חֵ֣יל חֹוטֵֽא׃</span></p>
<p><span>23&nbsp;&nbsp;&nbsp;</span><span>רָב־אֹ֭כֶל נִ֣יר רָאשִׁ֑ים וְיֵ֥שׁ נִ֝סְפֶּ֗ה בְּלֹ֣א מִשְׁפָּֽט׃</span></p>
<p><span>24&nbsp;&nbsp;&nbsp;</span><span>חֹושֵׂ֣ךְ בְטֹו שֹׂונֵ֣א בְנֹ֑ו וְ֝אֹהֲבֹ֗ו שִֽׁחֲרֹ֥ו מוּסָֽר׃</span></p>
<p><span>25&nbsp;&nbsp;&nbsp;</span><span>צַדִּ֗יק אֹ֭כֵל לְשֹׂ֣בַע נַפְשֹׁ֑ו וּבֶ֖טֶן רְשָׁעִ֣ים תֶּחְסָֽר׃  פ</span></p>
