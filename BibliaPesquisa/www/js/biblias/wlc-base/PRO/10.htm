<p><span>1&nbsp;&nbsp;&nbsp;</span><span>מִשְׁלֵ֗י שְׁלֹ֫מֹ֥ה  פ בֵּ֣ן חָ֭כָם יְשַׂמַּח־אָ֑ב וּבֵ֥ן כְּ֝סִ֗יל תּוּגַ֥ת אִמֹּֽו׃</span></p>
<p><span>2&nbsp;&nbsp;&nbsp;</span><span>לֹא־יֹ֭ועִילוּ אֹוצְרֹ֣ות רֶ֑שַׁע וּ֝צְדָקָ֗ה תַּצִּ֥יל מִמָּֽוֶת׃</span></p>
<p><span>3&nbsp;&nbsp;&nbsp;</span><span>לֹֽא־יַרְעִ֣יב יְ֭הוָה נֶ֣פֶשׁ צַדִּ֑יק וְהַוַּ֖ת רְשָׁעִ֣ים יֶהְדֹּֽף׃</span></p>
<p><span>4&nbsp;&nbsp;&nbsp;</span><span>רָ֗אשׁ עֹשֶׂ֥ה כַף־רְמִיָּ֑ה וְיַ֖ד חָרוּצִ֣ים תַּעֲשִֽׁיר׃</span></p>
<p><span>5&nbsp;&nbsp;&nbsp;</span><span>אֹגֵ֣ר בַּ֭קַּיִץ בֵּ֣ן מַשְׂכִּ֑יל נִרְדָּ֥ם בַּ֝קָּצִ֗יר בֵּ֣ן מֵבִֽישׁ׃</span></p>
<p><span>6&nbsp;&nbsp;&nbsp;</span><span>בְּ֭רָכֹות לְרֹ֣אשׁ צַדִּ֑יק וּפִ֥י רְ֝שָׁעִ֗ים יְכַסֶּ֥ה חָמָֽס׃</span></p>
<p><span>7&nbsp;&nbsp;&nbsp;</span><span>זֵ֣כֶר צַ֭דִּיק לִבְרָכָ֑ה וְשֵׁ֖ם רְשָׁעִ֣ים יִרְקָֽב׃</span></p>
<p><span>8&nbsp;&nbsp;&nbsp;</span><span>חֲכַם־לֵ֭ב יִקַּ֣ח מִצְוֹ֑ת וֶאֱוִ֥יל פָתַ֗יִם יִלָּבֵֽט׃</span></p>
<p><span>9&nbsp;&nbsp;&nbsp;</span><span>הֹולֵ֣ךְ בַּ֭תֹּם יֵ֣לֶךְ בֶּ֑טַח וּמְעַקֵּ֥שׁ דְּ֝רָכָ֗יו יִוָּדֵֽעַ׃</span></p>
<p><span>10&nbsp;&nbsp;&nbsp;</span><span>קֹ֣רֵֽץ  עַ֭יִן יִתֵּ֣ן עַצָּ֑בֶת וֶאֱוִ֥יל פָתַ֗יִם יִלָּבֵֽט׃</span></p>
<p><span>11&nbsp;&nbsp;&nbsp;</span><span>מְקֹ֣ור חַ֭יִּים פִּ֣י צַדִּ֑יק וּפִ֥י רְ֝שָׁעִ֗ים יְכַסֶּ֥ה חָמָֽס׃</span></p>
<p><span>12&nbsp;&nbsp;&nbsp;</span><span>נְאָה תְּעֹורֵ֣ר מְדָנִ֑ים וְעַ֥ל כָּל־פְּ֝שָׁעִ֗ים תְּכַסֶּ֥ה אַהֲבָֽה׃</span></p>
<p><span>13&nbsp;&nbsp;&nbsp;</span><span>בְּשִׂפְתֵ֣י נָ֭בֹון תִּמָּצֵ֣א חָכְמָ֑ה וְ֝שֵׁ֗בֶט לְגֵ֣ו חֲסַר־לֵֽב׃</span></p>
<p><span>14&nbsp;&nbsp;&nbsp;</span><span>חֲכָמִ֥ים יִצְפְּנוּ־דָ֑עַת וּפִֽי־אֱ֝וִיל מְחִתָּ֥ה קְרֹבָֽה׃</span></p>
<p><span>15&nbsp;&nbsp;&nbsp;</span><span>הֹ֣ון עָ֭שִׁיר קִרְיַ֣ת עֻזֹּ֑ו מְחִתַּ֖ת דַּלִּ֣ים רֵישָֽׁם׃</span></p>
<p><span>16&nbsp;&nbsp;&nbsp;</span><span>פְּעֻלַּ֣ת צַדִּ֣יק לְחַיִּ֑ים תְּבוּאַ֖ת רָשָׁ֣ע לְחַטָּֽאת׃</span></p>
<p><span>17&nbsp;&nbsp;&nbsp;</span><span>אֹ֣רַח לְ֭חַיִּים שֹׁומֵ֣ר מוּסָ֑ר וְעֹוזֵ֖ב תֹּוכַ֣חַת מַתְעֶֽה׃</span></p>
<p><span>18&nbsp;&nbsp;&nbsp;</span><span>מְכַסֶּ֣ה נְאָה שִׂפְתֵי־שָׁ֑קֶר וּמֹוצִ֥א דִ֝בָּ֗ה ה֣וּא כְסִֽיל׃</span></p>
<p><span>19&nbsp;&nbsp;&nbsp;</span><span>בְּרֹ֣ב דְּ֭בָרִים לֹ֣א יֶחְדַּל־פָּ֑שַׁע וְחֹשֵׂ֖ךְ שְׂפָתָ֣יו מַשְׂכִּֽיל׃</span></p>
<p><span>20&nbsp;&nbsp;&nbsp;</span><span>כֶּ֣סֶף נִ֭בְחָר לְשֹׁ֣ון צַדִּ֑יק לֵ֖ב רְשָׁעִ֣ים כִּמְעָֽט׃</span></p>
<p><span>21&nbsp;&nbsp;&nbsp;</span><span>שִׂפְתֵ֣י צַ֭דִּיק יִרְע֣וּ רַבִּ֑ים וֶֽ֝אֱוִילִ֗ים בַּחֲסַר־לֵ֥ב יָמֽוּתוּ׃</span></p>
<p><span>22&nbsp;&nbsp;&nbsp;</span><span>בִּרְכַּ֣ת יְ֭הוָה הִ֣יא תַעֲשִׁ֑יר וְלֹֽא־יֹוסִ֖ף עֶ֣צֶב עִמָּֽהּ׃</span></p>
<p><span>23&nbsp;&nbsp;&nbsp;</span><span>כִּשְׂחֹ֣וק לִ֭כְסִיל עֲשֹׂ֣ות זִמָּ֑ה וְ֝חָכְמָ֗ה לְאִ֣ישׁ תְּבוּנָֽה׃</span></p>
<p><span>24&nbsp;&nbsp;&nbsp;</span><span>מְגֹורַ֣ת רָ֭שָׁע הִ֣יא תְבֹואֶ֑נּוּ וְתַאֲוַ֖ת צַדִּיקִ֣ים יִתֵּֽן׃</span></p>
<p><span>25&nbsp;&nbsp;&nbsp;</span><span>כַּעֲבֹ֣ור ס֭וּפָה  וְאֵ֣ין רָשָׁ֑ע וְ֝צַדִּ֗יק יְסֹ֣וד עֹולָֽם׃</span></p>
<p><span>26&nbsp;&nbsp;&nbsp;</span><span>כַּחֹ֤מֶץ ׀ לַשִּׁנַּ֗יִם וְכֶעָשָׁ֥ן לָעֵינָ֑יִם כֵּ֥ן הֶ֝עָצֵ֗ל לְשֹׁלְחָֽיו׃</span></p>
<p><span>27&nbsp;&nbsp;&nbsp;</span><span>יִרְאַ֣ת יְ֭הוָה תֹּוסִ֣יף יָמִ֑ים וּשְׁנֹ֖ות רְשָׁעִ֣ים תִּקְצֹֽרְנָה׃</span></p>
<p><span>28&nbsp;&nbsp;&nbsp;</span><span>תֹּוחֶ֣לֶת צַדִּיקִ֣ים שִׂמְחָ֑ה וְתִקְוַ֖ת רְשָׁעִ֣ים תֹּאבֵֽד׃</span></p>
<p><span>29&nbsp;&nbsp;&nbsp;</span><span>מָעֹ֣וז לַ֭תֹּם דֶּ֣רֶךְ יְהוָ֑ה וּ֝מְחִתָּ֗ה לְפֹ֣עֲלֵי אָֽוֶן׃</span></p>
<p><span>30&nbsp;&nbsp;&nbsp;</span><span>צַדִּ֣יק לְעֹולָ֣ם בַּל־יִמֹּ֑וט וּ֝רְשָׁעִ֗ים לֹ֣א יִשְׁכְּנוּ־אָֽרֶץ׃</span></p>
<p><span>31&nbsp;&nbsp;&nbsp;</span><span>פִּֽי־צַ֭דִּיק יָנ֣וּב חָכְמָ֑ה וּלְשֹׁ֥ון תַּ֝הְפֻּכֹ֗ות תִּכָּרֵֽת׃</span></p>
<p><span>32&nbsp;&nbsp;&nbsp;</span><span>שִׂפְתֵ֣י צַ֭דִּיק יֵדְע֣וּן רָצֹ֑ון וּפִ֥י רְ֝שָׁעִ֗ים תַּהְפֻּכֹֽות׃</span></p>
