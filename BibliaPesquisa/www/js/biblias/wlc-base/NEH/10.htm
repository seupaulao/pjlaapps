<p><span>1&nbsp;&nbsp;&nbsp;</span><span>וְעַ֖ל הַחֲתוּמִ֑ים נְחֶמְיָ֧ה הַתִּרְשָׁ֛תָא בֶּן־חֲכַלְיָ֖ה וְצִדְקִיָּֽה׃</span></p>
<p><span>2&nbsp;&nbsp;&nbsp;</span><span>שְׂרָיָ֥ה עֲזַרְיָ֖ה יִרְמְיָֽה׃</span></p>
<p><span>3&nbsp;&nbsp;&nbsp;</span><span>פַּשְׁח֥וּר אֲמַרְיָ֖ה מַלְכִּיָּֽה׃</span></p>
<p><span>4&nbsp;&nbsp;&nbsp;</span><span>חַטּ֥וּשׁ שְׁבַנְיָ֖ה מַלּֽוּךְ׃</span></p>
<p><span>5&nbsp;&nbsp;&nbsp;</span><span>חָרִ֥ם מְרֵמֹ֖ות עֹֽבַדְיָֽה׃</span></p>
<p><span>6&nbsp;&nbsp;&nbsp;</span><span>דָּנִיֵּ֥אל גִּנְּתֹ֖ון בָּרֽוּךְ׃</span></p>
<p><span>7&nbsp;&nbsp;&nbsp;</span><span>מְשֻׁלָּ֥ם אֲבִיָּ֖ה מִיָּמִֽן׃</span></p>
<p><span>8&nbsp;&nbsp;&nbsp;</span><span>מַֽעַזְיָ֥ה בִלְגַּ֖י שְׁמַֽעְיָ֑ה אֵ֖לֶּה הַכֹּהֲנִֽים׃    ס</span></p>
<p><span>9&nbsp;&nbsp;&nbsp;</span><span>וְֽהַלְוִיִּ֑ם וְיֵשׁ֙וּעַ֙ בֶּן־אֲזַנְיָ֔ה בִּנּ֕וּי מִבְּנֵ֥י חֵנָדָ֖ד קַדְמִיאֵֽל׃</span></p>
<p><span>10&nbsp;&nbsp;&nbsp;</span><span>וַאֲחֵיהֶ֑ם שְׁבַנְיָ֧ה הֹֽודִיָּ֛ה קְלִיטָ֖א פְּלָאיָ֥ה חָנָֽן׃</span></p>
<p><span>11&nbsp;&nbsp;&nbsp;</span><span>מִיכָ֥א רְחֹ֖וב חֲשַׁבְיָֽה׃</span></p>
<p><span>12&nbsp;&nbsp;&nbsp;</span><span>זַכּ֥וּר שֵׁרֵֽבְיָ֖ה שְׁבַנְיָֽה׃</span></p>
<p><span>13&nbsp;&nbsp;&nbsp;</span><span>הֹודִיָּ֥ה בָנִ֖י בְּנִֽינוּ׃    ס</span></p>
<p><span>14&nbsp;&nbsp;&nbsp;</span><span>רָאשֵׁ֖י הָעָ֑ם פַּרְעֹשׁ֙ פַּחַ֣ת מֹואָ֔ב עֵילָ֥ם זַתּ֖וּא בָּנִֽי׃</span></p>
<p><span>15&nbsp;&nbsp;&nbsp;</span><span>בֻּנִּ֥י עַזְגָּ֖ד בֵּבָֽי׃</span></p>
<p><span>16&nbsp;&nbsp;&nbsp;</span><span>אֲדֹנִיָּ֥ה בִגְוַ֖י עָדִֽין׃</span></p>
<p><span>17&nbsp;&nbsp;&nbsp;</span><span>אָטֵ֥ר חִזְקִיָּ֖ה עַזּֽוּר׃</span></p>
<p><span>18&nbsp;&nbsp;&nbsp;</span><span>הֹודִיָּ֥ה חָשֻׁ֖ם בֵּצָֽי׃</span></p>
<p><span>19&nbsp;&nbsp;&nbsp;</span><span>חָרִ֥יף עֲנָתֹ֖ות [נֹובָי כ] (נֵיבָֽי׃ ק)</span></p>
<p><span>20&nbsp;&nbsp;&nbsp;</span><span>מַגְפִּיעָ֥שׁ מְשֻׁלָּ֖ם חֵזִֽיר׃</span></p>
<p><span>21&nbsp;&nbsp;&nbsp;</span><span>מְשֵׁיזַבְאֵ֥ל צָדֹ֖וק יַדּֽוּעַ׃</span></p>
<p><span>22&nbsp;&nbsp;&nbsp;</span><span>פְּלַטְיָ֥ה חָנָ֖ן עֲנָיָֽה׃</span></p>
<p><span>23&nbsp;&nbsp;&nbsp;</span><span>הֹושֵׁ֥עַ חֲנַנְיָ֖ה חַשּֽׁוּב׃</span></p>
<p><span>24&nbsp;&nbsp;&nbsp;</span><span>הַלֹּוחֵ֥שׁ פִּלְחָ֖א שֹׁובֵֽק׃</span></p>
<p><span>25&nbsp;&nbsp;&nbsp;</span><span>רְח֥וּם חֲשַׁבְנָ֖ה מַעֲשֵׂיָֽה׃</span></p>
<p><span>26&nbsp;&nbsp;&nbsp;</span><span>וַאֲחִיָּ֥ה חָנָ֖ן עָנָֽן׃</span></p>
<p><span>27&nbsp;&nbsp;&nbsp;</span><span>מַלּ֥וּךְ חָרִ֖ם בַּעֲנָֽה׃</span></p>
<p><span>28&nbsp;&nbsp;&nbsp;</span><span>וּשְׁאָ֣ר הָעָ֡ם הַכֹּהֲנִ֣ים הַ֠לְוִיִּם הַשֹּׁועֲרִ֨ים הַמְשֹׁרְרִ֜ים הַנְּתִינִ֗ים וְֽכָל־הַנִּבְדָּ֞ל מֵעַמֵּ֤י הָאֲרָצֹות֙ אֶל־תֹּורַ֣ת הָאֱלֹהִ֔ים נְשֵׁיהֶ֖ם בְּנֵיהֶ֣ם וּבְנֹתֵיהֶ֑ם כֹּ֖ל יֹודֵ֥עַ מֵבִֽין׃</span></p>
<p><span>29&nbsp;&nbsp;&nbsp;</span><span>מַחֲזִיקִ֣ים עַל־אֲחֵיהֶם֮ אַדִּירֵיהֶם֒ וּבָאִ֞ים בְּאָלָ֣ה וּבִשְׁבוּעָ֗ה לָלֶ֙כֶת֙ בְּתֹורַ֣ת הָאֱלֹהִ֔ים אֲשֶׁ֣ר נִתְּנָ֔ה בְּיַ֖ד מֹשֶׁ֣ה עֶֽבֶד־הָֽאֱלֹהִ֑ים וְלִשְׁמֹ֣ור וְלַעֲשֹׂ֗ות אֶת־כָּל־מִצְוֹת֙ יְהוָ֣ה אֲדֹנֵ֔ינוּ וּמִשְׁפָּטָ֖יו וְחֻקָּֽיו׃</span></p>
<p><span>30&nbsp;&nbsp;&nbsp;</span><span>וַאֲשֶׁ֛ר לֹא־נִתֵּ֥ן בְּנֹתֵ֖ינוּ לְעַמֵּ֣י הָאָ֑רֶץ וְאֶת־בְּנֹ֣תֵיהֶ֔ם לֹ֥א נִקַּ֖ח לְבָנֵֽינוּ׃</span></p>
<p><span>31&nbsp;&nbsp;&nbsp;</span><span>וְעַמֵּ֣י הָאָ֡רֶץ הַֽמְבִיאִים֩ אֶת־הַמַּקָּחֹ֨ות וְכָל־שֶׁ֜בֶר בְּיֹ֤ום הַשַּׁבָּת֙ לִמְכֹּ֔ור לֹא־נִקַּ֥ח מֵהֶ֛ם בַּשַּׁבָּ֖ת וּבְיֹ֣ום קֹ֑דֶשׁ וְנִטֹּ֛שׁ אֶת־הַשָּׁנָ֥ה הַשְּׁבִיעִ֖ית וּמַשָּׁ֥א כָל־יָֽד׃</span></p>
<p><span>32&nbsp;&nbsp;&nbsp;</span><span>וְהֶעֱמַ֤דְנוּ עָלֵ֙ינוּ֙ מִצְוֹ֔ת לָתֵ֥ת עָלֵ֛ינוּ שְׁלִשִׁ֥ית הַשֶּׁ֖קֶל בַּשָּׁנָ֑ה לַעֲבֹדַ֖ת בֵּ֥ית אֱלֹהֵֽינוּ׃</span></p>
<p><span>33&nbsp;&nbsp;&nbsp;</span><span>לְלֶ֣חֶם הַֽמַּעֲרֶ֡כֶת וּמִנְחַ֣ת הַתָּמִ֣יד וּלְעֹולַ֣ת הַ֠תָּמִיד הַשַּׁבָּתֹ֨ות הֶחֳדָשִׁ֜ים לַמֹּועֲדִ֗ים וְלַקֳּדָשִׁים֙ וְלַ֣חַטָּאֹ֔ות לְכַפֵּ֖ר עַל־יִשְׂרָאֵ֑ל וְכֹ֖ל מְלֶ֥אכֶת בֵּית־אֱלֹהֵֽינוּ׃    ס</span></p>
<p><span>34&nbsp;&nbsp;&nbsp;</span><span>וְהַגֹּורָלֹ֨ות הִפַּ֜לְנוּ עַל־קֻרְבַּ֣ן הָעֵצִ֗ים הַכֹּהֲנִ֣ים הַלְוִיִּם֮ וְהָעָם֒ לְ֠הָבִיא לְבֵ֨ית אֱלֹהֵ֧ינוּ לְבֵית־אֲבֹתֵ֛ינוּ לְעִתִּ֥ים מְזֻמָּנִ֖ים שָׁנָ֣ה בְשָׁנָ֑ה לְבַעֵ֗ר עַל־מִזְבַּח֙ יְהוָ֣ה אֱלֹהֵ֔ינוּ כַּכָּת֖וּב בַּתֹּורָֽה׃</span></p>
<p><span>35&nbsp;&nbsp;&nbsp;</span><span>וּלְהָבִ֞יא אֶת־בִּכּוּרֵ֣י אַדְמָתֵ֗נוּ וּבִכּוּרֵ֛י כָּל־פְּרִ֥י כָל־עֵ֖ץ שָׁנָ֣ה בְשָׁנָ֑ה לְבֵ֖ית יְהוָֽה׃</span></p>
<p><span>36&nbsp;&nbsp;&nbsp;</span><span>וְאֶת־בְּכֹרֹ֤ות בָּנֵ֙ינוּ֙ וּבְהֶמְתֵּ֔ינוּ כַּכָּת֖וּב בַּתֹּורָ֑ה וְאֶת־בְּכֹורֵ֨י בְקָרֵ֜ינוּ וְצֹאנֵ֗ינוּ לְהָבִיא֙ לְבֵ֣ית אֱלֹהֵ֔ינוּ לַכֹּ֣הֲנִ֔ים הַמְשָׁרְתִ֖ים בְּבֵ֥ית אֱלֹהֵֽינוּ׃</span></p>
<p><span>37&nbsp;&nbsp;&nbsp;</span><span>וְאֶת־רֵאשִׁ֣ית עֲרִיסֹתֵ֣ינוּ וּ֠תְרוּמֹתֵינוּ וּפְרִ֨י כָל־עֵ֜ץ תִּירֹ֣ושׁ וְיִצְהָ֗ר נָבִ֤יא לַכֹּהֲנִים֙ אֶל־לִשְׁכֹ֣ות בֵּית־אֱלֹהֵ֔ינוּ וּמַעְשַׂ֥ר אַדְמָתֵ֖נוּ לַלְוִיִּ֑ם וְהֵם֙ הַלְוִיִּ֔ם הַֽמְעַשְּׂרִ֔ים בְּכֹ֖ל עָרֵ֥י עֲבֹדָתֵֽנוּ׃</span></p>
<p><span>38&nbsp;&nbsp;&nbsp;</span><span>וְהָיָ֨ה הַכֹּהֵ֧ן בֶּֽן־אַהֲרֹ֛ן עִם־הַלְוִיִּ֖ם בַּעְשֵׂ֣ר הַלְוִיִּ֑ם וְהַלְוִיִּ֞ם יַעֲל֨וּ אֶת־מַעֲשַׂ֤ר הַֽמַּעֲשֵׂר֙ לְבֵ֣ית אֱלֹהֵ֔ינוּ אֶל־הַלְּשָׁכֹ֖ות לְבֵ֥ית הָאֹוצָֽר׃</span></p>
<p><span>39&nbsp;&nbsp;&nbsp;</span><span>כִּ֣י אֶל־הַ֠לְּשָׁכֹות יָבִ֨יאוּ בְנֵי־יִשְׂרָאֵ֜ל וּבְנֵ֣י הַלֵּוִ֗י אֶת־תְּרוּמַ֣ת הַדָּגָן֮ הַתִּירֹ֣ושׁ וְהַיִּצְהָר֒ וְשָׁם֙ כְּלֵ֣י הַמִּקְדָּ֔שׁ וְהַכֹּהֲנִים֙ הַמְשָׁ֣רְתִ֔ים וְהַשֹּׁועֲרִ֖ים וְהַמְשֹׁרְרִ֑ים וְלֹ֥א נַעֲזֹ֖ב אֶת־בֵּ֥ית אֱלֹהֵֽינוּ׃</span></p>
