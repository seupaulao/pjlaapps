<p><span>1&nbsp;&nbsp;&nbsp;</span><span>אֲנִ֤י הַגֶּ֙בֶר֙ רָאָ֣ה עֳנִ֔י בְּשֵׁ֖בֶט עֶבְרָתֹֽו׃</span></p>
<p><span>2&nbsp;&nbsp;&nbsp;</span><span>אֹותִ֥י נָהַ֛ג וַיֹּלַ֖ךְ חֹ֥שֶׁךְ וְלֹא־אֹֽור׃</span></p>
<p><span>3&nbsp;&nbsp;&nbsp;</span><span>אַ֣ךְ בִּ֥י יָשֻׁ֛ב יַהֲפֹ֥ךְ יָדֹ֖ו כָּל־הַיֹּֽום׃    ס</span></p>
<p><span>4&nbsp;&nbsp;&nbsp;</span><span>בִּלָּ֤ה בְשָׂרִי֙ וְעֹורִ֔י שִׁבַּ֖ר עַצְמֹותָֽי׃</span></p>
<p><span>5&nbsp;&nbsp;&nbsp;</span><span>בָּנָ֥ה עָלַ֛י וַיַּקַּ֖ף רֹ֥אשׁ וּתְלָאָֽה׃</span></p>
<p><span>6&nbsp;&nbsp;&nbsp;</span><span>בְּמַחֲשַׁכִּ֥ים הֹושִׁיבַ֖נִי כְּמֵתֵ֥י עֹולָֽם׃    ס</span></p>
<p><span>7&nbsp;&nbsp;&nbsp;</span><span>גָּדַ֧ר בַּעֲדִ֛י וְלֹ֥א אֵצֵ֖א הִכְבִּ֥יד נְחָשְׁתִּֽי׃</span></p>
<p><span>8&nbsp;&nbsp;&nbsp;</span><span>גַּ֣ם כִּ֤י אֶזְעַק֙ וַאֲשַׁוֵּ֔עַ שָׂתַ֖ם תְּפִלָּתִֽי׃</span></p>
<p><span>9&nbsp;&nbsp;&nbsp;</span><span>גָּדַ֤ר דְּרָכַי֙ בְּגָזִ֔ית נְתִיבֹתַ֖י עִוָּֽה׃    ס</span></p>
<p><span>10&nbsp;&nbsp;&nbsp;</span><span>דֹּ֣ב אֹרֵ֥ב הוּא֙ לִ֔י [אַרְיֵה כ] (אֲרִ֖י ק) בְּמִסְתָּרִֽים׃</span></p>
<p><span>11&nbsp;&nbsp;&nbsp;</span><span>דְּרָכַ֥י סֹורֵ֛ר וַֽיְפַשְּׁחֵ֖נִי שָׂמַ֥נִי שֹׁמֵֽם׃</span></p>
<p><span>12&nbsp;&nbsp;&nbsp;</span><span>דָּרַ֤ךְ קַשְׁתֹּו֙ וַיַּצִּיבֵ֔נִי כַּמַּטָּרָ֖א לַחֵֽץ׃    ס</span></p>
<p><span>13&nbsp;&nbsp;&nbsp;</span><span>הֵבִיא֙ בְּכִלְיֹותָ֔י בְּנֵ֖י אַשְׁפָּתֹֽו׃</span></p>
<p><span>14&nbsp;&nbsp;&nbsp;</span><span>הָיִ֤יתִי שְּׂחֹק֙  לְכָל־עַמִּ֔י נְגִינָתָ֖ם כָּל־הַיֹּֽום׃</span></p>
<p><span>15&nbsp;&nbsp;&nbsp;</span><span>הִשְׂבִּיעַ֥נִי בַמְּרֹורִ֖ים הִרְוַ֥נִי לַעֲנָֽה׃    ס</span></p>
<p><span>16&nbsp;&nbsp;&nbsp;</span><span>וַיַּגְרֵ֤ס בֶּֽחָצָץ֙ שִׁנָּ֔י הִכְפִּישַׁ֖נִי בָּאֵֽפֶר׃</span></p>
<p><span>17&nbsp;&nbsp;&nbsp;</span><span>וַתִּזְנַ֧ח מִשָּׁלֹ֛ום נַפְשִׁ֖י נָשִׁ֥יתִי טֹובָֽה׃</span></p>
<p><span>18&nbsp;&nbsp;&nbsp;</span><span>וָאֹמַר֙ אָבַ֣ד נִצְחִ֔י וְתֹוחַלְתִּ֖י מֵיְהוָֽה׃    ס</span></p>
<p><span>19&nbsp;&nbsp;&nbsp;</span><span>זְכָר־עָנְיִ֥י וּמְרוּדִ֖י לַעֲנָ֥ה וָרֹֽאשׁ׃</span></p>
<p><span>20&nbsp;&nbsp;&nbsp;</span><span>זָכֹ֣ור תִּזְכֹּ֔ור [וְתָשִׁיחַ כ] (וְתָשֹׁ֥וחַ ק) עָלַ֖י נַפְשִֽׁי׃</span></p>
<p><span>21&nbsp;&nbsp;&nbsp;</span><span>זֹ֛את אָשִׁ֥יב אֶל־לִבִּ֖י עַל־כֵּ֥ן אֹוחִֽיל׃    ס</span></p>
<p><span>22&nbsp;&nbsp;&nbsp;</span><span>חַֽסְדֵ֤י יְהוָה֙ כִּ֣י לֹא־תָ֔מְנוּ כִּ֥י לֹא־כָל֖וּ רַחֲמָֽיו׃</span></p>
<p><span>23&nbsp;&nbsp;&nbsp;</span><span>חֲדָשִׁים֙ לַבְּקָרִ֔ים רַבָּ֖ה אֱמוּנָתֶֽךָ׃</span></p>
<p><span>24&nbsp;&nbsp;&nbsp;</span><span>חֶלְקִ֤י יְהוָה֙ אָמְרָ֣ה נַפְשִׁ֔י עַל־כֵּ֖ן אֹוחִ֥יל לֹֽו׃    ס</span></p>
<p><span>25&nbsp;&nbsp;&nbsp;</span><span>טֹ֤וב יְהוָה֙ לְקֹוָ֔ו  לְנֶ֖פֶשׁ תִּדְרְשֶֽׁנּוּ׃</span></p>
<p><span>26&nbsp;&nbsp;&nbsp;</span><span>טֹ֤וב וְיָחִיל֙ וְדוּמָ֔ם לִתְשׁוּעַ֖ת יְהוָֽה׃</span></p>
<p><span>27&nbsp;&nbsp;&nbsp;</span><span>טֹ֣וב לַגֶּ֔בֶר כִּֽי־יִשָּׂ֥א עֹ֖ל בִּנְעוּרָֽיו׃    ס</span></p>
<p><span>28&nbsp;&nbsp;&nbsp;</span><span>יֵשֵׁ֤ב בָּדָד֙ וְיִדֹּ֔ם כִּ֥י נָטַ֖ל עָלָֽיו׃</span></p>
<p><span>29&nbsp;&nbsp;&nbsp;</span><span>יִתֵּ֤ן בֶּֽעָפָר֙ פִּ֔יהוּ אוּלַ֖י יֵ֥שׁ תִּקְוָֽה׃</span></p>
<p><span>30&nbsp;&nbsp;&nbsp;</span><span>יִתֵּ֧ן לְמַכֵּ֛הוּ לֶ֖חִי יִשְׂבַּ֥ע בְּחֶרְפָּֽה׃    ס</span></p>
<p><span>31&nbsp;&nbsp;&nbsp;</span><span>כִּ֣י לֹ֥א יִזְנַ֛ח לְעֹולָ֖ם אֲדֹנָֽי׃</span></p>
<p><span>32&nbsp;&nbsp;&nbsp;</span><span>כִּ֣י אִם־הֹוגָ֔ה וְרִחַ֖ם כְּרֹ֥ב [חַסְדֹּו כ] (חֲסָדָֽיו׃ ק)</span></p>
<p><span>33&nbsp;&nbsp;&nbsp;</span><span>כִּ֣י לֹ֤א עִנָּה֙ מִלִּבֹּ֔ו וַיַּגֶּ֖ה בְּנֵי־אִֽישׁ׃    ס</span></p>
<p><span>34&nbsp;&nbsp;&nbsp;</span><span>לְדַכֵּא֙ תַּ֣חַת רַגְלָ֔יו כֹּ֖ל אֲסִ֥ירֵי אָֽרֶץ׃</span></p>
<p><span>35&nbsp;&nbsp;&nbsp;</span><span>לְהַטֹּות֙ מִשְׁפַּט־גָּ֔בֶר נֶ֖גֶד פְּנֵ֥י עֶלְיֹֽון׃</span></p>
<p><span>36&nbsp;&nbsp;&nbsp;</span><span>לְעַוֵּ֤ת אָדָם֙ בְּרִיבֹ֔ו אֲדֹנָ֖י לֹ֥א רָאָֽה׃    ס</span></p>
<p><span>37&nbsp;&nbsp;&nbsp;</span><span>מִ֣י זֶ֤ה אָמַר֙ וַתֶּ֔הִי אֲדֹנָ֖י לֹ֥א צִוָּֽה׃</span></p>
<p><span>38&nbsp;&nbsp;&nbsp;</span><span>מִפִּ֤י עֶלְיֹון֙ לֹ֣א תֵצֵ֔א הָרָעֹ֖ות וְהַטֹּֽוב׃</span></p>
<p><span>39&nbsp;&nbsp;&nbsp;</span><span>מַה־יִּתְאֹונֵן֙ אָדָ֣ם חָ֔י גֶּ֖בֶר עַל־ [חֶטְאֹו כ] (חֲטָאָֽיו׃ ק)    ס</span></p>
<p><span>40&nbsp;&nbsp;&nbsp;</span><span>נַחְפְּשָׂ֤ה דְרָכֵ֙ינוּ֙ וְֽנַחְקֹ֔רָה וְנָשׁ֖וּבָה עַד־יְהוָֽה׃</span></p>
<p><span>41&nbsp;&nbsp;&nbsp;</span><span>נִשָּׂ֤א לְבָבֵ֙נוּ֙ אֶל־כַּפָּ֔יִם אֶל־אֵ֖ל בַּשָּׁמָֽיִם׃</span></p>
<p><span>42&nbsp;&nbsp;&nbsp;</span><span>נַ֤חְנוּ פָשַׁ֙עְנוּ֙ וּמָרִ֔ינוּ אַתָּ֖ה לֹ֥א סָלָֽחְתָּ׃    ס</span></p>
<p><span>43&nbsp;&nbsp;&nbsp;</span><span>סַכֹּ֤תָה בָאַף֙ וַֽתִּרְדְּפֵ֔נוּ הָרַ֖גְתָּ לֹ֥א חָמָֽלְתָּ׃</span></p>
<p><span>44&nbsp;&nbsp;&nbsp;</span><span>סַכֹּ֤ותָה בֶֽעָנָן֙ לָ֔ךְ מֵעֲבֹ֖ור תְּפִלָּֽה׃</span></p>
<p><span>45&nbsp;&nbsp;&nbsp;</span><span>סְחִ֧י וּמָאֹ֛וס תְּשִׂימֵ֖נוּ בְּקֶ֥רֶב הָעַמִּֽים׃    ס</span></p>
<p><span>46&nbsp;&nbsp;&nbsp;</span><span>פָּצ֥וּ עָלֵ֛ינוּ פִּיהֶ֖ם כָּל־אֹיְבֵֽינוּ׃</span></p>
<p><span>47&nbsp;&nbsp;&nbsp;</span><span>פַּ֧חַד וָפַ֛חַת הָ֥יָה לָ֖נוּ הַשֵּׁ֥את וְהַשָּֽׁבֶר׃</span></p>
<p><span>48&nbsp;&nbsp;&nbsp;</span><span>פַּלְגֵי־מַ֙יִם֙ תֵּרַ֣ד עֵינִ֔י עַל־שֶׁ֖בֶר בַּת־עַמִּֽי׃    ס</span></p>
<p><span>49&nbsp;&nbsp;&nbsp;</span><span>עֵינִ֧י נִגְּרָ֛ה וְלֹ֥א תִדְמֶ֖ה מֵאֵ֥ין הֲפֻגֹֽות׃</span></p>
<p><span>50&nbsp;&nbsp;&nbsp;</span><span>עַד־יַשְׁקִ֣יף וְיֵ֔רֶא יְהוָ֖ה מִשָּׁמָֽיִם׃</span></p>
<p><span>51&nbsp;&nbsp;&nbsp;</span><span>עֵינִי֙ עֹֽולְלָ֣ה לְנַפְשִׁ֔י מִכֹּ֖ל בְּנֹ֥ות עִירִֽי׃    ס</span></p>
<p><span>52&nbsp;&nbsp;&nbsp;</span><span>צֹ֥וד צָד֛וּנִי כַּצִּפֹּ֖ור אֹיְבַ֥י חִנָּֽם׃</span></p>
<p><span>53&nbsp;&nbsp;&nbsp;</span><span>צָֽמְת֤וּ בַבֹּור֙ חַיָּ֔י וַיַּדּוּ־אֶ֖בֶן בִּֽי׃</span></p>
<p><span>54&nbsp;&nbsp;&nbsp;</span><span>צָֽפוּ־מַ֥יִם עַל־רֹאשִׁ֖י אָמַ֥רְתִּי נִגְזָֽרְתִּי׃    ס</span></p>
<p><span>55&nbsp;&nbsp;&nbsp;</span><span>קָרָ֤אתִי שִׁמְךָ֙ יְהוָ֔ה מִבֹּ֖ור תַּחְתִּיֹּֽות׃</span></p>
<p><span>56&nbsp;&nbsp;&nbsp;</span><span>קֹולִ֖י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֖י לְשַׁוְעָתִֽי׃</span></p>
<p><span>57&nbsp;&nbsp;&nbsp;</span><span>קָרַ֙בְתָּ֙ בְּיֹ֣ום אֶקְרָאֶ֔ךָּ אָמַ֖רְתָּ אַל־תִּירָֽא׃    ס</span></p>
<p><span>58&nbsp;&nbsp;&nbsp;</span><span>רַ֧בְתָּ אֲדֹנָ֛י רִיבֵ֥י נַפְשִׁ֖י גָּאַ֥לְתָּ חַיָּֽי׃</span></p>
<p><span>59&nbsp;&nbsp;&nbsp;</span><span>רָאִ֤יתָה יְהוָה֙ עַוָּ֣תָתִ֔י שָׁפְטָ֖ה מִשְׁפָּטִֽי׃</span></p>
<p><span>60&nbsp;&nbsp;&nbsp;</span><span>רָאִ֙יתָה֙ כָּל־נִקְמָתָ֔ם כָּל־מַחְשְׁבֹתָ֖ם לִֽי׃    ס</span></p>
<p><span>61&nbsp;&nbsp;&nbsp;</span><span>שָׁמַ֤עְתָּ חֶרְפָּתָם֙ יְהוָ֔ה כָּל־מַחְשְׁבֹתָ֖ם עָלָֽי׃</span></p>
<p><span>62&nbsp;&nbsp;&nbsp;</span><span>שִׂפְתֵ֤י קָמַי֙ וְהֶגְיֹונָ֔ם עָלַ֖י כָּל־הַיֹּֽום׃</span></p>
<p><span>63&nbsp;&nbsp;&nbsp;</span><span>שִׁבְתָּ֤ם וְקִֽימָתָם֙ הַבִּ֔יטָה אֲנִ֖י מַנְגִּינָתָֽם׃    ס</span></p>
<p><span>64&nbsp;&nbsp;&nbsp;</span><span>תָּשִׁ֨יב לָהֶ֥ם גְּמ֛וּל יְהוָ֖ה כְּמַעֲשֵׂ֥ה יְדֵיהֶֽם׃</span></p>
<p><span>65&nbsp;&nbsp;&nbsp;</span><span>תִּתֵּ֤ן לָהֶם֙ מְגִנַּת־לֵ֔ב תַּאֲלָֽתְךָ֖ לָהֶֽם׃</span></p>
<p><span>66&nbsp;&nbsp;&nbsp;</span><span>תִּרְדֹּ֤ף בְּאַף֙ וְתַשְׁמִידֵ֔ם מִתַּ֖חַת שְׁמֵ֥י יְהוָֽה׃  פ</span></p>
