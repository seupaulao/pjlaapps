<p><span>1&nbsp;&nbsp;&nbsp;</span><span>וַיְהִ֣י הַגֹּורָ֗ל לְמַטֵּ֛ה בְּנֵ֥י יְהוּדָ֖ה לְמִשְׁפְּחֹתָ֑ם אֶל־גְּב֨וּל אֱדֹ֧ום מִדְבַּר־צִ֛ן נֶ֖גְבָּה מִקְצֵ֥ה תֵימָֽן׃</span></p>
<p><span>2&nbsp;&nbsp;&nbsp;</span><span>וַיְהִ֤י לָהֶם֙ גְּב֣וּל נֶ֔גֶב מִקְצֵ֖ה יָ֣ם הַמֶּ֑לַח מִן־הַלָּשֹׁ֖ן הַפֹּנֶ֥ה נֶֽגְבָּה׃</span></p>
<p><span>3&nbsp;&nbsp;&nbsp;</span><span>וְ֠יָצָא אֶל־מִנֶּ֜גֶב לְמַעֲלֵ֤ה עַקְרַבִּים֙ וְעָ֣בַר צִ֔נָה וְעָלָ֥ה מִנֶּ֖גֶב לְקָדֵ֣שׁ בַּרְנֵ֑עַ וְעָבַ֤ר חֶצְרֹון֙ וְעָלָ֣ה אַדָּ֔רָה וְנָסַ֖ב הַקַּרְקָֽעָה׃</span></p>
<p><span>4&nbsp;&nbsp;&nbsp;</span><span>וְעָבַ֣ר עַצְמֹ֗ונָה וְיָצָא֙ נַ֣חַל מִצְרַ֔יִם [וְהָיָה כ] (וְהָי֛וּ ק) תֹּצְאֹ֥ות הַגְּב֖וּל יָ֑מָּה זֶה־יִהְיֶ֥ה לָכֶ֖ם גְּב֥וּל נֶֽגֶב׃</span></p>
<p><span>5&nbsp;&nbsp;&nbsp;</span><span>וּגְב֥וּל קֵ֙דְמָה֙ יָ֣ם הַמֶּ֔לַח עַד־קְצֵ֖ה הַיַּרְדֵּ֑ן וּגְב֞וּל לִפְאַ֤ת צָפֹ֙ונָה֙ מִלְּשֹׁ֣ון הַיָּ֔ם מִקְצֵ֖ה הַיַּרְדֵּֽן׃</span></p>
<p><span>6&nbsp;&nbsp;&nbsp;</span><span>וְעָלָ֤ה הַגְּבוּל֙ בֵּ֣ית חָגְלָ֔ה וְעָבַ֕ר מִצְּפֹ֖ון לְבֵ֣ית הָעֲרָבָ֑ה וְעָלָ֣ה הַגְּב֔וּל אֶ֥בֶן בֹּ֖הַן בֶּן־רְאוּבֵֽן׃</span></p>
<p><span>7&nbsp;&nbsp;&nbsp;</span><span>וְעָלָ֨ה הַגְּב֥וּל ׀ דְּבִרָה֮ מֵעֵ֣מֶק עָכֹור֒ וְצָפֹ֜ונָה פֹּנֶ֣ה אֶל־הַגִּלְגָּ֗ל אֲשֶׁר־נֹ֙כַח֙ לְמַעֲלֵ֣ה אֲדֻמִּ֔ים אֲשֶׁ֥ר מִנֶּ֖גֶב לַנָּ֑חַל וְעָבַ֤ר הַגְּבוּל֙ אֶל־מֵי־עֵ֣ין שֶׁ֔מֶשׁ וְהָי֥וּ תֹצְאֹתָ֖יו אֶל־עֵ֥ין רֹגֵֽל׃</span></p>
<p><span>8&nbsp;&nbsp;&nbsp;</span><span>וְעָלָ֨ה הַגְּב֜וּל גֵּ֣י בֶן־הִנֹּ֗ם אֶל־כֶּ֤תֶף הַיְבוּסִי֙ מִנֶּ֔גֶב הִ֖יא יְרֽוּשָׁלִָ֑ם וְעָלָ֨ה הַגְּב֜וּל אֶל־רֹ֣אשׁ הָהָ֗ר אֲ֠שֶׁר עַל־פְּנֵ֤י גֵֽי־הִנֹּם֙ יָ֔מָּה אֲשֶׁ֛ר בִּקְצֵ֥ה עֵֽמֶק־רְפָאִ֖ים צָפֹֽנָה׃</span></p>
<p><span>9&nbsp;&nbsp;&nbsp;</span><span>וְתָאַ֨ר הַגְּב֜וּל מֵרֹ֣אשׁ הָהָ֗ר אֶל־מַעְיַן֙ מֵ֣י נֶפְתֹּ֔וחַ וְיָצָ֖א אֶל־עָרֵ֣י הַר־עֶפְרֹ֑ון וְתָאַ֤ר הַגְּבוּל֙ בַּעֲלָ֔ה הִ֖יא קִרְיַ֥ת יְעָרִֽים׃</span></p>
<p><span>10&nbsp;&nbsp;&nbsp;</span><span>וְנָסַב֩ הַגְּב֨וּל מִבַּעֲלָ֥ה יָ֙מָּה֙ אֶל־הַ֣ר שֵׂעִ֔יר וְעָבַ֕ר אֶל־כֶּ֧תֶף הַר־יְעָרִ֛ים מִצָּפֹ֖ונָה הִ֣יא כְסָלֹ֑ון וְיָרַ֥ד בֵּֽית־שֶׁ֖מֶשׁ וְעָבַ֥ר תִּמְנָֽה׃</span></p>
<p><span>11&nbsp;&nbsp;&nbsp;</span><span>וְיָצָ֨א הַגְּב֜וּל אֶל־כֶּ֣תֶף עֶקְרֹון֮ צָפֹונָה֒ וְתָאַ֤ר הַגְּבוּל֙ שִׁכְּרֹ֔ונָה וְעָבַ֥ר הַר־הַֽבַּעֲלָ֖ה וְיָצָ֣א יַבְנְאֵ֑ל וְהָי֛וּ תֹּצְאֹ֥ות הַגְּב֖וּל יָֽמָּה׃</span></p>
<p><span>12&nbsp;&nbsp;&nbsp;</span><span>וּגְב֣וּל יָ֔ם הַיָּ֥מָּה הַגָּדֹ֖ול וּגְב֑וּל זֶ֠ה גְּב֧וּל בְּנֵֽי־יְהוּדָ֛ה סָבִ֖יב לְמִשְׁפְּחֹתָֽם׃</span></p>
<p><span>13&nbsp;&nbsp;&nbsp;</span><span>וּלְכָלֵ֣ב בֶּן־יְפֻנֶּ֗ה נָ֤תַן חֵ֙לֶק֙ בְּתֹ֣וךְ בְּנֵֽי־יְהוּדָ֔ה אֶל־פִּ֥י יְהוָ֖ה לִֽיהֹושֻׁ֑עַ אֶת־קִרְיַ֥ת אַרְבַּ֛ע אֲבִ֥י הָעֲנָ֖ק הִ֥יא חֶבְרֹֽון׃</span></p>
<p><span>14&nbsp;&nbsp;&nbsp;</span><span>וַיֹּ֤רֶשׁ מִשָּׁם֙ כָּלֵ֔ב אֶת־שְׁלֹושָׁ֖ה בְּנֵ֣י הָעֲנָ֑ק אֶת־שֵׁשַׁ֤י וְאֶת־אֲחִימַן֙ וְאֶת־תַּלְמַ֔י יְלִידֵ֖י הָעֲנָֽק׃</span></p>
<p><span>15&nbsp;&nbsp;&nbsp;</span><span>וַיַּ֣עַל מִשָּׁ֔ם אֶל־יֹשְׁבֵ֖י דְּבִ֑ר וְשֵׁם־דְּבִ֥ר לְפָנִ֖ים קִרְיַת־סֵֽפֶר׃</span></p>
<p><span>16&nbsp;&nbsp;&nbsp;</span><span>וַיֹּ֣אמֶר כָּלֵ֔ב אֲשֶׁר־יַכֶּ֥ה אֶת־קִרְיַת־סֵ֖פֶר וּלְכָדָ֑הּ וְנָתַ֥תִּי לֹ֛ו אֶת־עַכְסָ֥ה בִתִּ֖י לְאִשָּֽׁה׃</span></p>
<p><span>17&nbsp;&nbsp;&nbsp;</span><span>וַֽיִּלְכְּדָ֛הּ עָתְנִיאֵ֥ל בֶּן־קְנַ֖ז אֲחִ֣י כָלֵ֑ב וַיִּתֶּן־לֹ֛ו אֶת־עַכְסָ֥ה בִתֹּ֖ו לְאִשָּֽׁה׃</span></p>
<p><span>18&nbsp;&nbsp;&nbsp;</span><span>וַיְהִ֣י בְּבֹואָ֗הּ וַתְּסִיתֵ֙הוּ֙ לִשְׁאֹ֤ול מֵֽאֵת־אָבִ֙יהָ֙ שָׂדֶ֔ה וַתִּצְנַ֖ח מֵעַ֣ל הַחֲמֹ֑ור וַיֹּֽאמֶר־לָ֥הּ כָּלֵ֖ב מַה־לָּֽךְ׃</span></p>
<p><span>19&nbsp;&nbsp;&nbsp;</span><span>וַתֹּ֜אמֶר תְּנָה־לִּ֣י בְרָכָ֗ה כִּ֣י אֶ֤רֶץ הַנֶּ֙גֶב֙ נְתַתָּ֔נִי וְנָתַתָּ֥ה לִ֖י גֻּלֹּ֣ת מָ֑יִם וַיִּתֶּן־לָ֗הּ אֵ֚ת גֻּלֹּ֣ת עִלִּיֹּ֔ות וְאֵ֖ת גֻּלֹּ֥ת תַּחְתִּיֹּֽות׃  פ</span></p>
<p><span>20&nbsp;&nbsp;&nbsp;</span><span>זֹ֗את נַחֲלַ֛ת מַטֵּ֥ה בְנֵי־יְהוּדָ֖ה לְמִשְׁפְּחֹתָֽם׃</span></p>
<p><span>21&nbsp;&nbsp;&nbsp;</span><span>וַיִּֽהְי֣וּ הֶעָרִ֗ים מִקְצֵה֙ לְמַטֵּ֣ה בְנֵֽי־יְהוּדָ֔ה אֶל־גְּב֥וּל אֱדֹ֖ום בַּנֶּ֑גְבָּה קַבְצְאֵ֥ל וְעֵ֖דֶר וְיָגֽוּר׃</span></p>
<p><span>22&nbsp;&nbsp;&nbsp;</span><span>וְקִינָ֥ה וְדִֽימֹונָ֖ה וְעַדְעָדָֽה׃</span></p>
<p><span>23&nbsp;&nbsp;&nbsp;</span><span>וְקֶ֥דֶשׁ וְחָצֹ֖ור וְיִתְנָֽן׃</span></p>
<p><span>24&nbsp;&nbsp;&nbsp;</span><span>זִ֥יף וָטֶ֖לֶם וּבְעָלֹֽות׃</span></p>
<p><span>25&nbsp;&nbsp;&nbsp;</span><span>וְחָצֹ֤ור ׀ חֲדַתָּה֙ וּקְרִיֹּ֔ות חֶצְרֹ֖ון הִ֥יא חָצֹֽור׃</span></p>
<p><span>26&nbsp;&nbsp;&nbsp;</span><span>אֲמָ֥ם וּשְׁמַ֖ע וּמֹולָדָֽה׃</span></p>
<p><span>27&nbsp;&nbsp;&nbsp;</span><span>וַחֲצַ֥ר גַּדָּ֛ה וְחֶשְׁמֹ֖ון וּבֵ֥ית פָּֽלֶט׃</span></p>
<p><span>28&nbsp;&nbsp;&nbsp;</span><span>וַחֲצַ֥ר שׁוּעָ֛ל וּבְאֵ֥ר שֶׁ֖בַע וּבִזְיֹותְיָֽה׃</span></p>
<p><span>29&nbsp;&nbsp;&nbsp;</span><span>בַּעֲלָ֥ה וְעִיִּ֖ים וָעָֽצֶם׃</span></p>
<p><span>30&nbsp;&nbsp;&nbsp;</span><span>וְאֶלְתֹּולַ֥ד וּכְסִ֖יל וְחָרְמָֽה׃</span></p>
<p><span>31&nbsp;&nbsp;&nbsp;</span><span>וְצִֽקְלַ֥ג וּמַדְמַנָּ֖ה וְסַנְסַנָּֽה׃</span></p>
<p><span>32&nbsp;&nbsp;&nbsp;</span><span>וּלְבָאֹ֥ות וְשִׁלְחִ֖ים וְעַ֣יִן וְרִמֹּ֑ון כָּל־עָרִ֛ים עֶשְׂרִ֥ים וָתֵ֖שַׁע וְחַצְרֵיהֶֽן׃    ס</span></p>
<p><span>33&nbsp;&nbsp;&nbsp;</span><span>בַּשְּׁפֵלָ֑ה אֶשְׁתָּאֹ֥ול וְצָרְעָ֖ה וְאַשְׁנָֽה׃</span></p>
<p><span>34&nbsp;&nbsp;&nbsp;</span><span>וְזָנֹ֙וחַ֙ וְעֵ֣ין גַּנִּ֔ים תַּפּ֖וּחַ וְהָעֵינָֽם׃</span></p>
<p><span>35&nbsp;&nbsp;&nbsp;</span><span>יַרְמוּת֙ וַעֲדֻלָּ֔ם שֹׂוכֹ֖ה וַעֲזֵקָֽה׃</span></p>
<p><span>36&nbsp;&nbsp;&nbsp;</span><span>וְשַׁעֲרַ֙יִם֙ וַעֲדִיתַ֔יִם וְהַגְּדֵרָ֖ה וּגְדֵרֹתָ֑יִם עָרִ֥ים אַרְבַּֽע־עֶשְׂרֵ֖ה וְחַצְרֵיהֶֽן׃</span></p>
<p><span>37&nbsp;&nbsp;&nbsp;</span><span>צְנָ֥ן וַחֲדָשָׁ֖ה וּמִגְדַּל־גָּֽד׃</span></p>
<p><span>38&nbsp;&nbsp;&nbsp;</span><span>וְדִלְעָ֥ן וְהַמִּצְפֶּ֖ה וְיָקְתְאֵֽל׃</span></p>
<p><span>39&nbsp;&nbsp;&nbsp;</span><span>לָכִ֥ישׁ וּבָצְקַ֖ת וְעֶגְלֹֽון׃</span></p>
<p><span>40&nbsp;&nbsp;&nbsp;</span><span>וְכַבֹּ֥ון וְלַחְמָ֖ס וְכִתְלִֽישׁ׃</span></p>
<p><span>41&nbsp;&nbsp;&nbsp;</span><span>וּגְדֵרֹ֕ות בֵּית־דָּגֹ֥ון וְנַעֲמָ֖ה וּמַקֵּדָ֑ה עָרִ֥ים שֵׁשׁ־עֶשְׂרֵ֖ה וְחַצְרֵיהֶֽן׃    ס</span></p>
<p><span>42&nbsp;&nbsp;&nbsp;</span><span>לִבְנָ֥ה וָעֶ֖תֶר וְעָשָֽׁן׃</span></p>
<p><span>43&nbsp;&nbsp;&nbsp;</span><span>וְיִפְתָּ֥ח וְאַשְׁנָ֖ה וּנְצִֽיב׃</span></p>
<p><span>44&nbsp;&nbsp;&nbsp;</span><span>וּקְעִילָ֥ה וְאַכְזִ֖יב וּמָֽרֵאשָׁ֑ה עָרִ֥ים תֵּ֖שַׁע וְחַצְרֵיהֶֽן׃</span></p>
<p><span>45&nbsp;&nbsp;&nbsp;</span><span>עֶקְרֹ֥ון וּבְנֹתֶ֖יהָ וַחֲצֵרֶֽיהָ׃</span></p>
<p><span>46&nbsp;&nbsp;&nbsp;</span><span>מֵעֶקְרֹ֖ון וָיָ֑מָּה כֹּ֛ל אֲשֶׁר־עַל־יַ֥ד אַשְׁדֹּ֖וד וְחַצְרֵיהֶֽן׃</span></p>
<p><span>47&nbsp;&nbsp;&nbsp;</span><span>אַשְׁדֹּ֞וד בְּנֹותֶ֣יהָ וַחֲצֵרֶ֗יהָ עַזָּ֥ה בְּנֹותֶ֥יהָ וַחֲצֵרֶ֖יהָ עַד־נַ֣חַל מִצְרָ֑יִם וְהַיָּ֥ם [הַגָּבֹול כ] (הַגָּדֹ֖ול ק) וּגְבֽוּל׃    ס</span></p>
<p><span>48&nbsp;&nbsp;&nbsp;</span><span>וּבָהָ֑ר שָׁמִ֥יר וְיַתִּ֖יר וְשֹׂוכֹֽה׃</span></p>
<p><span>49&nbsp;&nbsp;&nbsp;</span><span>וְדַנָּ֥ה וְקִרְיַת־סַנָּ֖ה הִ֥יא דְבִֽר׃</span></p>
<p><span>50&nbsp;&nbsp;&nbsp;</span><span>וַעֲנָ֥ב וְאֶשְׁתְּמֹ֖ה וְעָנִֽים׃</span></p>
<p><span>51&nbsp;&nbsp;&nbsp;</span><span>וְגֹ֥שֶׁן וְחֹלֹ֖ן וְגִלֹ֑ה עָרִ֥ים אַֽחַת־עֶשְׂרֵ֖ה וְחַצְרֵיהֶֽן׃</span></p>
<p><span>52&nbsp;&nbsp;&nbsp;</span><span>אֲרַ֥ב וְרוּמָ֖ה וְאֶשְׁעָֽן׃</span></p>
<p><span>53&nbsp;&nbsp;&nbsp;</span><span>[וְיָנִים כ] (וְיָנ֥וּם ק) וּבֵית־תַּפּ֖וּחַ וַאֲפֵֽקָה׃</span></p>
<p><span>54&nbsp;&nbsp;&nbsp;</span><span>וְחֻמְטָ֗ה וְקִרְיַ֥ת אַרְבַּ֛ע הִ֥יא חֶבְרֹ֖ון וְצִיעֹ֑ר עָרִ֥ים תֵּ֖שַׁע וְחַצְרֵיהֶֽן׃    ס</span></p>
<p><span>55&nbsp;&nbsp;&nbsp;</span><span>מָעֹ֥ון ׀ כַּרְמֶ֖ל וָזִ֥יף וְיוּטָּֽה׃</span></p>
<p><span>56&nbsp;&nbsp;&nbsp;</span><span>וְיִזְרְעֶ֥אל וְיָקְדְעָ֖ם וְזָנֹֽוחַ׃</span></p>
<p><span>57&nbsp;&nbsp;&nbsp;</span><span>הַקַּ֖יִן גִּבְעָ֣ה וְתִמְנָ֑ה עָרִ֥ים עֶ֖שֶׂר וְחַצְרֵיהֶֽן׃</span></p>
<p><span>58&nbsp;&nbsp;&nbsp;</span><span>חַלְח֥וּל בֵּֽית־צ֖וּר וּגְדֹֽור׃</span></p>
<p><span>59&nbsp;&nbsp;&nbsp;</span><span>וּמַעֲרָ֥ת וּבֵית־עֲנֹ֖ות וְאֶלְתְּקֹ֑ן עָרִ֥ים שֵׁ֖שׁ וְחַצְרֵיהֶֽן׃</span></p>
<p><span>60&nbsp;&nbsp;&nbsp;</span><span>קִרְיַת־בַּ֗עַל הִ֛יא קִרְיַ֥ת יְעָרִ֖ים וְהָֽרַבָּ֑ה עָרִ֥ים שְׁתַּ֖יִם וְחַצְרֵיהֶֽן׃    ס</span></p>
<p><span>61&nbsp;&nbsp;&nbsp;</span><span>בַּמִּדְבָּ֑ר בֵּ֚ית הָעֲרָבָ֔ה מִדִּ֖ין וּסְכָכָֽה׃</span></p>
<p><span>62&nbsp;&nbsp;&nbsp;</span><span>וְהַנִּבְשָׁ֥ן וְעִיר־הַמֶּ֖לַח וְעֵ֣ין גֶּ֑דִי עָרִ֥ים שֵׁ֖שׁ וְחַצְרֵיהֶֽן׃</span></p>
<p><span>63&nbsp;&nbsp;&nbsp;</span><span>וְאֶת־הַיְבוּסִי֙ יֹושְׁבֵ֣י יְרֽוּשָׁלִַ֔ם לֹֽא־ [יוּכְלוּ כ] (יָכְל֥וּ ק) בְנֵֽי־יְהוּדָ֖ה לְהֹֽורִישָׁ֑ם וַיֵּ֨שֶׁב הַיְבוּסִ֜י אֶת־בְּנֵ֤י יְהוּדָה֙ בִּיר֣וּשָׁלִַ֔ם עַ֖ד הַיֹּ֥ום הַזֶּֽה׃  פ</span></p>
