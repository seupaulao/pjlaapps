<p><span>1&nbsp;&nbsp;&nbsp;</span><span>וּבִ֨נְיָמִ֔ן הֹולִ֖יד אֶת־בֶּ֣לַע בְּכֹרֹ֑ו אַשְׁבֵּל֙ הַשֵּׁנִ֔י וְאַחְרַ֖ח הַשְּׁלִישִֽׁי׃</span></p>
<p><span>2&nbsp;&nbsp;&nbsp;</span><span>נֹוחָה֙ הָֽרְבִיעִ֔י וְרָפָ֖א הַחֲמִישִֽׁי׃    ס</span></p>
<p><span>3&nbsp;&nbsp;&nbsp;</span><span>וַיִּהְי֥וּ בָנִ֖ים לְבָ֑לַע אַדָּ֥ר וְגֵרָ֖א וַאֲבִיהֽוּד׃</span></p>
<p><span>4&nbsp;&nbsp;&nbsp;</span><span>וַאֲבִישׁ֥וּעַ וְנַעֲמָ֖ן וַאֲחֹֽוחַ׃</span></p>
<p><span>5&nbsp;&nbsp;&nbsp;</span><span>וְגֵרָ֥א וּשְׁפוּפָ֖ן וְחוּרָֽם׃</span></p>
<p><span>6&nbsp;&nbsp;&nbsp;</span><span>וְאֵ֖לֶּה בְּנֵ֣י אֵח֑וּד אֵ֣לֶּה הֵ֞ם רָאשֵׁ֤י אָבֹות֙ לְיֹ֣ושְׁבֵי גֶ֔בַע וַיַּגְל֖וּם אֶל־מָנָֽחַת׃</span></p>
<p><span>7&nbsp;&nbsp;&nbsp;</span><span>וְנַעֲמָ֧ן וַאֲחִיָּ֛ה וְגֵרָ֖א ה֣וּא הֶגְלָ֑ם וְהֹולִ֥יד אֶת־עֻזָּ֖א וְאֶת־אֲחִיחֻֽד׃</span></p>
<p><span>8&nbsp;&nbsp;&nbsp;</span><span>וְשַׁחֲרַ֗יִם הֹולִיד֙ בִּשְׂדֵ֣ה מֹואָ֔ב מִן־שִׁלְחֹ֖ו אֹתָ֑ם חוּשִׁ֥ים וְאֶֽת־בַּעֲרָ֖א נָשָֽׁיו׃</span></p>
<p><span>9&nbsp;&nbsp;&nbsp;</span><span>וַיֹּ֖ולֶד מִן־חֹ֣דֶשׁ אִשְׁתֹּ֑ו אֶת־יֹובָב֙ וְאֶת־צִבְיָ֔א וְאֶת־מֵישָׁ֖א וְאֶת־מַלְכָּֽם׃</span></p>
<p><span>10&nbsp;&nbsp;&nbsp;</span><span>וְאֶת־יְע֥וּץ וְאֶת־שָֽׂכְיָ֖ה וְאֶת־מִרְמָ֑ה אֵ֥לֶּה בָנָ֖יו רָאשֵׁ֥י אָבֹֽות׃</span></p>
<p><span>11&nbsp;&nbsp;&nbsp;</span><span>וּמֵחֻשִׁ֛ים הֹולִ֥יד אֶת־אֲבִיט֖וּב וְאֶת־אֶלְפָּֽעַל׃</span></p>
<p><span>12&nbsp;&nbsp;&nbsp;</span><span>וּבְנֵ֣י אֶלְפַּ֔עַל עֵ֥בֶר וּמִשְׁעָ֖ם וָשָׁ֑מֶד ה֚וּא בָּנָ֣ה אֶת־אֹונֹ֔ו וְאֶת־לֹ֖ד וּבְנֹתֶֽיהָ׃</span></p>
<p><span>13&nbsp;&nbsp;&nbsp;</span><span>וּבְרִעָ֣ה וָשֶׁ֔מַע הֵ֚מָּה רָאשֵׁ֣י הָאָבֹ֔ות לְיֹושְׁבֵ֖י אַיָּלֹ֑ון הֵ֥מָּה הִבְרִ֖יחוּ אֶת־יֹ֥ושְׁבֵי גַֽת׃</span></p>
<p><span>14&nbsp;&nbsp;&nbsp;</span><span>וְאַחְיֹ֥ו שָׁשָׁ֖ק וִירֵמֹֽות׃</span></p>
<p><span>15&nbsp;&nbsp;&nbsp;</span><span>וּזְבַדְיָ֥ה וַעֲרָ֖ד וָעָֽדֶר׃</span></p>
<p><span>16&nbsp;&nbsp;&nbsp;</span><span>וּמִיכָאֵ֧ל וְיִשְׁפָּ֛ה וְיֹוחָ֖א בְּנֵ֥י בְרִיעָֽה׃</span></p>
<p><span>17&nbsp;&nbsp;&nbsp;</span><span>וּזְבַדְיָ֥ה וּמְשֻׁלָּ֖ם וְחִזְקִ֥י וָחָֽבֶר׃</span></p>
<p><span>18&nbsp;&nbsp;&nbsp;</span><span>וְיִשְׁמְרַ֧י וְיִזְלִיאָ֛ה וְיֹובָ֖ב בְּנֵ֥י אֶלְפָּֽעַל׃</span></p>
<p><span>19&nbsp;&nbsp;&nbsp;</span><span>וְיָקִ֥ים וְזִכְרִ֖י וְזַבְדִּֽי׃</span></p>
<p><span>20&nbsp;&nbsp;&nbsp;</span><span>וֶאֱלִיעֵנַ֥י וְצִלְּתַ֖י וֶאֱלִיאֵֽל׃</span></p>
<p><span>21&nbsp;&nbsp;&nbsp;</span><span>וַעֲדָיָ֧ה וּבְרָאיָ֛ה וְשִׁמְרָ֖ת בְּנֵ֥י שִׁמְעִֽי׃</span></p>
<p><span>22&nbsp;&nbsp;&nbsp;</span><span>וְיִשְׁפָּ֥ן וָעֵ֖בֶר וֶאֱלִיאֵֽל׃</span></p>
<p><span>23&nbsp;&nbsp;&nbsp;</span><span>וְעַבְדֹּ֥ון וְזִכְרִ֖י וְחָנָֽן׃</span></p>
<p><span>24&nbsp;&nbsp;&nbsp;</span><span>וַחֲנַנְיָ֥ה וְעֵילָ֖ם וְעַנְתֹתִיָּֽה׃</span></p>
<p><span>25&nbsp;&nbsp;&nbsp;</span><span>וְיִפְדְיָ֥ה [וּפְנִיאֵל כ] (וּפְנוּאֵ֖ל ק) בְּנֵ֥י שָׁשָֽׁק׃</span></p>
<p><span>26&nbsp;&nbsp;&nbsp;</span><span>וְשַׁמְשְׁרַ֥י וּשְׁחַרְיָ֖ה וַעֲתַלְיָֽה׃</span></p>
<p><span>27&nbsp;&nbsp;&nbsp;</span><span>וְיַעֲרֶשְׁיָ֧ה וְאֵלִיָּ֛ה וְזִכְרִ֖י בְּנֵ֥י יְרֹחָֽם׃</span></p>
<p><span>28&nbsp;&nbsp;&nbsp;</span><span>אֵ֣לֶּה רָאשֵׁ֥י אָבֹ֛ות לְתֹלְדֹותָ֖ם רָאשִׁ֑ים אֵ֖לֶּה יָשְׁב֥וּ בִירוּשָׁלִָֽם׃    ס</span></p>
<p><span>29&nbsp;&nbsp;&nbsp;</span><span>וּבְגִבְעֹ֥ון יָשְׁב֖וּ אֲבִ֣י גִבְעֹ֑ון וְשֵׁ֥ם אִשְׁתֹּ֖ו מַעֲכָֽה׃</span></p>
<p><span>30&nbsp;&nbsp;&nbsp;</span><span>וּבְנֹ֥ו הַבְּכֹ֖ור עַבְדֹּ֑ון וְצ֥וּר וְקִ֖ישׁ וּבַ֥עַל וְנָדָֽב׃</span></p>
<p><span>31&nbsp;&nbsp;&nbsp;</span><span>וּגְדֹ֥ור וְאַחְיֹ֖ו וָזָֽכֶר׃</span></p>
<p><span>32&nbsp;&nbsp;&nbsp;</span><span>וּמִקְלֹ֖ות הֹולִ֣יד אֶת־שִׁמְאָ֑ה וְאַף־הֵ֗מָּה נֶ֧גֶד אֲחֵיהֶ֛ם יָשְׁב֥וּ בִירוּשָׁלִַ֖ם עִם־אֲחֵיהֶֽם׃    ס</span></p>
<p><span>33&nbsp;&nbsp;&nbsp;</span><span>וְנֵר֙ הֹולִ֣יד אֶת־קִ֔ישׁ וְקִ֖ישׁ הֹולִ֣יד אֶת־שָׁא֑וּל וְשָׁא֗וּל הֹולִ֤יד אֶת־יְהֹֽונָתָן֙ וְאֶת־מַלְכִּי־שׁ֔וּעַ וְאֶת־אֲבִֽינָדָ֖ב וְאֶת־אֶשְׁבָּֽעַל׃</span></p>
<p><span>34&nbsp;&nbsp;&nbsp;</span><span>וּבֶן־יְהֹונָתָ֖ן מְרִ֣יב בָּ֑עַל וּמְרִ֥יב בַּ֖עַל הֹולִ֥יד אֶת־מִיכָֽה׃    ס</span></p>
<p><span>35&nbsp;&nbsp;&nbsp;</span><span>וּבְנֵ֖י מִיכָ֑ה פִּיתֹ֥ון וָמֶ֖לֶךְ וְתַאְרֵ֥עַ וְאָחָֽז׃</span></p>
<p><span>36&nbsp;&nbsp;&nbsp;</span><span>וְאָחָז֙ הֹולִ֣יד אֶת־יְהֹועַדָּ֔ה וִיהֹֽועַדָּ֗ה הֹולִ֛יד אֶת־עָלֶ֥מֶת וְאֶת־עַזְמָ֖וֶת וְאֶת־זִמְרִ֑י וְזִמְרִ֖י הֹולִ֥יד אֶת־מֹוצָֽא׃</span></p>
<p><span>37&nbsp;&nbsp;&nbsp;</span><span>וּמֹוצָ֖א הֹולִ֣יד אֶת־בִּנְעָ֑א רָפָ֥ה בְנֹ֛ו אֶלְעָשָׂ֥ה בְנֹ֖ו אָצֵ֥ל בְּנֹֽו׃</span></p>
<p><span>38&nbsp;&nbsp;&nbsp;</span><span>וּלְאָצֵל֮ שִׁשָּׁ֣ה בָנִים֒ וְאֵ֣לֶּה שְׁמֹותָ֗ם עַזְרִיקָ֥ם ׀ בֹּ֙כְרוּ֙ וְיִשְׁמָעֵ֣אל וּשְׁעַרְיָ֔ה וְעֹבַדְיָ֖ה וְחָנָ֑ן כָּל־אֵ֖לֶּה בְּנֵ֥י אָצַֽל׃</span></p>
<p><span>39&nbsp;&nbsp;&nbsp;</span><span>וּבְנֵ֖י עֵ֣שֶׁק אָחִ֑יו אוּלָ֣ם בְּכֹרֹ֔ו יְעוּשׁ֙ הַשֵּׁנִ֔י וֶֽאֱלִיפֶ֖לֶט הַשְּׁלִשִֽׁי׃</span></p>
<p><span>40&nbsp;&nbsp;&nbsp;</span><span>וַֽיִּהְי֣וּ בְנֵי־א֠וּלָם אֲנָשִׁ֨ים גִּבֹּרֵי־חַ֜יִל דֹּ֣רְכֵי קֶ֗שֶׁת וּמַרְבִּ֤ים בָּנִים֙ וּבְנֵ֣י בָנִ֔ים מֵאָ֖ה וַחֲמִשִּׁ֑ים כָּל־אֵ֖לֶּה מִבְּנֵ֥י בִנְיָמִֽן׃  פ</span></p>
