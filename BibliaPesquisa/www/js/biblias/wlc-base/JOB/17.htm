<p><span>1&nbsp;&nbsp;&nbsp;</span><span>רוּחִ֣י חֻ֭בָּלָה יָמַ֥י נִזְעָ֗כוּ קְבָרִ֥ים לִֽי׃</span></p>
<p><span>2&nbsp;&nbsp;&nbsp;</span><span>אִם־לֹ֣א הֲ֭תֻלִים עִמָּדִ֑י וּ֝בְהַמְּרֹותָ֗ם  תָּלַ֥ן עֵינִֽי׃</span></p>
<p><span>3&nbsp;&nbsp;&nbsp;</span><span>שִֽׂימָה־נָּ֭א עָרְבֵ֣נִי עִמָּ֑ךְ מִֽי ה֝֗וּא לְיָדִ֥י יִתָּקֵֽעַ׃</span></p>
<p><span>4&nbsp;&nbsp;&nbsp;</span><span>כִּֽי־לִ֭בָּם צָפַ֣נְתָּ מִּשָּׂ֑כֶל  עַל־כֵּ֝֗ן לֹ֣א תְרֹמֵֽם׃</span></p>
<p><span>5&nbsp;&nbsp;&nbsp;</span><span>לְ֭חֵלֶק יַגִּ֣יד רֵעִ֑ים וְעֵינֵ֖י בָנָ֣יו תִּכְלֶֽנָה׃</span></p>
<p><span>6&nbsp;&nbsp;&nbsp;</span><span>וְֽ֭הִצִּגַנִי לִמְשֹׁ֣ל עַמִּ֑ים וְתֹ֖פֶת לְפָנִ֣ים אֶֽהְיֶֽה׃</span></p>
<p><span>7&nbsp;&nbsp;&nbsp;</span><span>וַתֵּ֣כַהּ מִכַּ֣עַשׂ עֵינִ֑י וִֽיצֻרַ֖י כַּצֵּ֣ל כֻּלָּֽם׃</span></p>
<p><span>8&nbsp;&nbsp;&nbsp;</span><span>יָשֹׁ֣מּוּ יְשָׁרִ֣ים עַל־זֹ֑את וְ֝נָקִ֗י עַל־חָנֵ֥ף יִתְעֹרָֽר׃</span></p>
<p><span>9&nbsp;&nbsp;&nbsp;</span><span>וְיֹאחֵ֣ז צַדִּ֣יק דַּרְכֹּ֑ו וּֽטֳהָר־יָ֝דַ֗יִם יֹסִ֥יף אֹֽמֶץ׃</span></p>
<p><span>10&nbsp;&nbsp;&nbsp;</span><span>וְֽאוּלָ֗ם כֻּלָּ֣ם תָּ֭שֻׁבוּ וּבֹ֣אוּ נָ֑א וְלֹֽא־אֶמְצָ֖א בָכֶ֣ם חָכָֽם׃</span></p>
<p><span>11&nbsp;&nbsp;&nbsp;</span><span>יָמַ֣י עָ֭בְרוּ זִמֹּתַ֣י נִתְּק֑וּ מֹ֖ורָשֵׁ֣י לְבָבִֽי׃</span></p>
<p><span>12&nbsp;&nbsp;&nbsp;</span><span>לַ֭יְלָה לְיֹ֣ום יָשִׂ֑ימוּ אֹ֝֗ור קָרֹ֥וב מִפְּנֵי־חֹֽשֶׁךְ׃</span></p>
<p><span>13&nbsp;&nbsp;&nbsp;</span><span>אִם־אֲ֭קַוֶּה שְׁאֹ֣ול בֵּיתִ֑י בַּ֝חֹ֗שֶׁךְ רִפַּ֥דְתִּי יְצוּעָֽי׃</span></p>
<p><span>14&nbsp;&nbsp;&nbsp;</span><span>לַשַּׁ֣חַת קָ֭רָאתִי אָ֣בִי אָ֑תָּה אִמִּ֥י וַ֝אֲחֹתִ֗י לָֽרִמָּֽה׃</span></p>
<p><span>15&nbsp;&nbsp;&nbsp;</span><span>וְ֭אַיֵּה אֵפֹ֣ו תִקְוָתִ֑י וְ֝תִקְוָתִ֗י מִ֣י יְשׁוּרֶֽנָּה׃</span></p>
<p><span>16&nbsp;&nbsp;&nbsp;</span><span>בַּדֵּ֣י שְׁאֹ֣ל תֵּרַ֑דְנָה אִם־יַ֖חַד עַל־עָפָ֣ר נָֽחַת׃    ס</span></p>
