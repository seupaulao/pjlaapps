<p><span>1&nbsp;&nbsp;&nbsp;</span><span>וַיַּ֥עַן אִיֹּ֗וב וַיֹּאמַֽר׃</span></p>
<p><span>2&nbsp;&nbsp;&nbsp;</span><span>עַד־אָ֭נָה תֹּוגְי֣וּן נַפְשִׁ֑י וּֽתְדַכְּאוּנַ֥נִי בְמִלִּֽים׃</span></p>
<p><span>3&nbsp;&nbsp;&nbsp;</span><span>זֶ֤ה עֶ֣שֶׂר פְּ֭עָמִים תַּכְלִימ֑וּנִי לֹֽא־תֵ֝בֹ֗שׁוּ תַּהְכְּרוּ־לִֽי׃</span></p>
<p><span>4&nbsp;&nbsp;&nbsp;</span><span>וְאַף־אָמְנָ֥ם שָׁגִ֑יתִי אִ֝תִּ֗י תָּלִ֥ין מְשׁוּגָתִֽי׃</span></p>
<p><span>5&nbsp;&nbsp;&nbsp;</span><span>אִם־אָ֭מְנָם עָלַ֣י תַּגְדִּ֑ילוּ וְתֹוכִ֥יחוּ עָ֝לַ֗י חֶרְפָּתִּֽי ׃</span></p>
<p><span>6&nbsp;&nbsp;&nbsp;</span><span>דְּֽעוּ־אֵ֭פֹו כִּי־אֱלֹ֣והַּ עִוְּתָ֑נִי וּ֝מְצוּדֹ֗ו עָלַ֥י הִקִּֽיף׃</span></p>
<p><span>7&nbsp;&nbsp;&nbsp;</span><span>הֵ֤ן אֶצְעַ֣ק חָ֭מָס וְלֹ֣א אֵעָנֶ֑ה אֲ֝שַׁוַּ֗ע וְאֵ֣ין מִשְׁפָּֽט׃</span></p>
<p><span>8&nbsp;&nbsp;&nbsp;</span><span>אָרְחִ֣י גָ֭דַר וְלֹ֣א אֶעֱבֹ֑ור וְעַ֥ל נְ֝תִיבֹותַ֗י חֹ֣שֶׁךְ יָשִֽׂים׃</span></p>
<p><span>9&nbsp;&nbsp;&nbsp;</span><span>כְּ֭בֹודִי מֵעָלַ֣י הִפְשִׁ֑יט וַ֝יָּ֗סַר עֲטֶ֣רֶת רֹאשִֽׁי׃</span></p>
<p><span>10&nbsp;&nbsp;&nbsp;</span><span>יִתְּצֵ֣נִי סָ֭בִיב וָאֵלַ֑ךְ וַיַּסַּ֥ע כָּ֝עֵ֗ץ תִּקְוָתִֽי׃</span></p>
<p><span>11&nbsp;&nbsp;&nbsp;</span><span>וַיַּ֣חַר עָלַ֣י אַפֹּ֑ו וַיַּחְשְׁבֵ֖נִי לֹ֣ו כְצָרָֽיו׃</span></p>
<p><span>12&nbsp;&nbsp;&nbsp;</span><span>יַ֤חַד ׀ יָ֘בֹ֤אוּ גְדוּדָ֗יו וַיָּסֹ֣לּוּ עָלַ֣י דַּרְכָּ֑ם וַיַּחֲנ֖וּ סָבִ֣יב לְאָהֳלִֽי׃</span></p>
<p><span>13&nbsp;&nbsp;&nbsp;</span><span>אַ֭חַי מֵעָלַ֣י הִרְחִ֑יק וְ֝יֹדְעַ֗י אַךְ־זָ֥רוּ מִמֶּֽנִּי׃</span></p>
<p><span>14&nbsp;&nbsp;&nbsp;</span><span>חָדְל֥וּ קְרֹובָ֑י וּֽמְיֻדָּעַ֥י  שְׁכֵחֽוּנִי׃</span></p>
<p><span>15&nbsp;&nbsp;&nbsp;</span><span>גָּ֘רֵ֤י בֵיתִ֣י וְ֭אַמְהֹתַי לְזָ֣ר תַּחְשְׁבֻ֑נִי נָ֝כְרִ֗י הָיִ֥יתִי בְעֵינֵיהֶֽם׃</span></p>
<p><span>16&nbsp;&nbsp;&nbsp;</span><span>לְעַבְדִּ֣י קָ֭רָאתִי וְלֹ֣א יַעֲנֶ֑ה בְּמֹו־פִ֝֗י אֶתְחַנֶּן־לֹֽו׃</span></p>
<p><span>17&nbsp;&nbsp;&nbsp;</span><span>ר֭וּחִֽי זָ֣רָה לְאִשְׁתִּ֑י וְ֝חַנֹּתִ֗י לִבְנֵ֥י בִטְנִֽי׃</span></p>
<p><span>18&nbsp;&nbsp;&nbsp;</span><span>גַּם־עֲ֭וִילִים מָ֣אֲסוּ בִ֑י אָ֝ק֗וּמָה וַיְדַבְּרוּ־בִֽי׃</span></p>
<p><span>19&nbsp;&nbsp;&nbsp;</span><span>תִּֽ֭עֲבוּנִי כָּל־מְתֵ֣י סֹודִ֑י וְזֶֽה־אָ֝הַ֗בְתִּי נֶהְפְּכוּ־בִֽי׃</span></p>
<p><span>20&nbsp;&nbsp;&nbsp;</span><span>בְּעֹורִ֣י וּ֭בִבְשָׂרִי דָּבְקָ֣ה עַצְמִ֑י וָ֝אֶתְמַלְּטָ֗ה בְּעֹ֣ור שִׁנָּֽי׃</span></p>
<p><span>21&nbsp;&nbsp;&nbsp;</span><span>חָנֻּ֬נִי חָנֻּ֣נִי אַתֶּ֣ם רֵעָ֑י כִּ֥י יַד־אֱ֝לֹ֗והַּ נָ֣גְעָה בִּֽי׃</span></p>
<p><span>22&nbsp;&nbsp;&nbsp;</span><span>לָ֭מָּה תִּרְדְּפֻ֣נִי כְמֹו־אֵ֑ל וּ֝מִבְּשָׂרִ֗י לֹ֣א תִשְׂבָּֽעוּ׃</span></p>
<p><span>23&nbsp;&nbsp;&nbsp;</span><span>מִֽי־יִתֵּ֣ן אֵ֭פֹו וְיִכָּתְב֣וּן מִלָּ֑י מִֽי־יִתֵּ֖ן בַּסֵּ֣פֶר וְיֻחָֽקוּ׃</span></p>
<p><span>24&nbsp;&nbsp;&nbsp;</span><span>בְּעֵט־בַּרְזֶ֥ל וְעֹפָ֑רֶת לָ֝עַ֗ד בַּצּ֥וּר יֵחָצְבֽוּן׃</span></p>
<p><span>25&nbsp;&nbsp;&nbsp;</span><span>וַאֲנִ֣י יָ֭דַעְתִּי גֹּ֣אֲלִי חָ֑י וְ֝אַחֲרֹ֗ון עַל־עָפָ֥ר יָקֽוּם׃</span></p>
<p><span>26&nbsp;&nbsp;&nbsp;</span><span>וְאַחַ֣ר עֹ֖ורִֽי נִקְּפוּ־זֹ֑את וּ֝מִבְּשָׂרִ֗י אֶֽחֱזֶ֥ה אֱלֹֽוהַּ׃</span></p>
<p><span>27&nbsp;&nbsp;&nbsp;</span><span>אֲשֶׁ֤ר אֲנִ֨י ׀ אֶֽחֱזֶה־לִּ֗י וְעֵינַ֣י רָא֣וּ וְלֹא־זָ֑ר כָּל֖וּ כִלְיֹתַ֣י בְּחֵקִֽי׃</span></p>
<p><span>28&nbsp;&nbsp;&nbsp;</span><span>כִּ֣י תֹ֖אמְרוּ מַה־נִּרְדָּף־לֹ֑ו וְשֹׁ֥רֶשׁ דָּ֝בָ֗ר נִמְצָא־בִֽי׃</span></p>
<p><span>29&nbsp;&nbsp;&nbsp;</span><span>גּ֤וּרוּ לָכֶ֨ם ׀ מִפְּנֵי־חֶ֗רֶב כִּֽי־חֵ֭מָה עֲוֹנֹ֣ות חָ֑רֶב לְמַ֖עַן תֵּדְע֣וּן [שַׁדִּין כ] (שַׁדּֽוּן׃ ק)    ס</span></p>
