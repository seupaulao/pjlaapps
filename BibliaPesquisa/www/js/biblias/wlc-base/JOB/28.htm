<p><span>1&nbsp;&nbsp;&nbsp;</span><span>כִּ֤י יֵ֣שׁ לַכֶּ֣סֶף מֹוצָ֑א וּ֝מָקֹ֗ום לַזָּהָ֥ב יָזֹֽקּוּ׃</span></p>
<p><span>2&nbsp;&nbsp;&nbsp;</span><span>בַּ֭רְזֶל מֵעָפָ֣ר יֻקָּ֑ח וְ֝אֶ֗בֶן יָצ֥וּק נְחוּשָֽׁה׃</span></p>
<p><span>3&nbsp;&nbsp;&nbsp;</span><span>קֵ֤ץ ׀ שָׂ֤ם לַחֹ֗שֶׁךְ וּֽלְכָל־תַּ֭כְלִית ה֣וּא חֹוקֵ֑ר אֶ֖בֶן אֹ֣פֶל וְצַלְמָֽוֶת׃</span></p>
<p><span>4&nbsp;&nbsp;&nbsp;</span><span>פָּ֤רַץ נַ֨חַל ׀ מֵֽעִם־גָּ֗ר הַֽנִּשְׁכָּחִ֥ים מִנִּי־רָ֑גֶל דַּ֖לּוּ מֵאֱנֹ֣ושׁ נָֽעוּ׃</span></p>
<p><span>5&nbsp;&nbsp;&nbsp;</span><span>אֶ֗רֶץ מִמֶּ֥נָּה יֵֽצֵא־לָ֑חֶם וְ֝תַחְתֶּ֗יהָ נֶהְפַּ֥ךְ כְּמֹו־אֵֽשׁ׃</span></p>
<p><span>6&nbsp;&nbsp;&nbsp;</span><span>מְקֹום־סַפִּ֥יר אֲבָנֶ֑יהָ וְעַפְרֹ֖ת זָהָ֣ב לֹֽו׃</span></p>
<p><span>7&nbsp;&nbsp;&nbsp;</span><span>נָ֭תִיב לֹֽא־יְדָ֣עֹו עָ֑יִט וְלֹ֥א זָפַ֗תּוּ עֵ֣ין אַיָּֽה׃</span></p>
<p><span>8&nbsp;&nbsp;&nbsp;</span><span>לֹֽא־הִדְרִיכֻ֥הוּ בְנֵי־שָׁ֑חַץ לֹֽא־עָדָ֖ה עָלָ֣יו שָֽׁחַל׃</span></p>
<p><span>9&nbsp;&nbsp;&nbsp;</span><span>בַּֽ֭חַלָּמִישׁ שָׁלַ֣ח יָדֹ֑ו הָפַ֖ךְ מִשֹּׁ֣רֶשׁ הָרִֽים׃</span></p>
<p><span>10&nbsp;&nbsp;&nbsp;</span><span>בַּ֭צּוּרֹות יְאֹרִ֣ים בִּקֵּ֑עַ וְכָל־יְ֝קָ֗ר רָאֲתָ֥ה עֵינֹֽו׃</span></p>
<p><span>11&nbsp;&nbsp;&nbsp;</span><span>מִ֭בְּכִי נְהָרֹ֣ות חִבֵּ֑שׁ וְ֝תַעֲלֻמָ֗הּ יֹ֣צִא אֹֽור׃  פ</span></p>
<p><span>12&nbsp;&nbsp;&nbsp;</span><span>וְֽ֭הַחָכְמָה מֵאַ֣יִן תִּמָּצֵ֑א וְאֵ֥י זֶ֝ה  מְקֹ֣ום בִּינָֽה׃</span></p>
<p><span>13&nbsp;&nbsp;&nbsp;</span><span>לֹא־יָדַ֣ע אֱנֹ֣ושׁ עֶרְכָּ֑הּ וְלֹ֥א תִ֝מָּצֵ֗א בְּאֶ֣רֶץ הַֽחַיִּֽים׃</span></p>
<p><span>14&nbsp;&nbsp;&nbsp;</span><span>תְּהֹ֣ום אָ֭מַר לֹ֣א בִי־הִ֑יא וְיָ֥ם אָ֝מַ֗ר אֵ֣ין עִמָּדִֽי׃</span></p>
<p><span>15&nbsp;&nbsp;&nbsp;</span><span>לֹא־יֻתַּ֣ן סְגֹ֣ור תַּחְתֶּ֑יהָ וְלֹ֥א יִ֝שָּׁקֵ֗ל כֶּ֣סֶף מְחִירָֽהּ׃</span></p>
<p><span>16&nbsp;&nbsp;&nbsp;</span><span>לֹֽא־תְ֭סֻלֶּה בְּכֶ֣תֶם אֹופִ֑יר בְּשֹׁ֖הַם יָקָ֣ר וְסַפִּֽיר׃</span></p>
<p><span>17&nbsp;&nbsp;&nbsp;</span><span>לֹא־יַעַרְכֶ֣נָּה זָ֭הָב וּזְכֹוכִ֑ית וּתְמ֖וּרָתָ֣הּ כְּלִי־פָֽז׃</span></p>
<p><span>18&nbsp;&nbsp;&nbsp;</span><span>רָאמֹ֣ות וְ֭גָבִישׁ לֹ֣א יִזָּכֵ֑ר וּמֶ֥שֶׁךְ חָ֝כְמָ֗ה מִפְּנִינִֽים׃</span></p>
<p><span>19&nbsp;&nbsp;&nbsp;</span><span>לֹֽא־יַ֭עַרְכֶנָּה פִּטְדַת־כּ֑וּשׁ בְּכֶ֥תֶם טָ֝הֹ֗ור לֹ֣א תְסֻלֶּֽה׃  פ</span></p>
<p><span>20&nbsp;&nbsp;&nbsp;</span><span>וְֽ֭הַחָכְמָה מֵאַ֣יִן תָּבֹ֑וא וְאֵ֥י זֶ֝֗ה מְקֹ֣ום בִּינָֽה׃</span></p>
<p><span>21&nbsp;&nbsp;&nbsp;</span><span>וְֽ֭נֶעֶלְמָה מֵעֵינֵ֣י כָל־חָ֑י וּמֵעֹ֖וף הַשָּׁמַ֣יִם נִסְתָּֽרָה׃</span></p>
<p><span>22&nbsp;&nbsp;&nbsp;</span><span>אֲבַדֹּ֣ון וָ֭מָוֶת אָ֣מְר֑וּ בְּ֝אָזְנֵ֗ינוּ שָׁמַ֥עְנוּ שִׁמְעָֽהּ׃</span></p>
<p><span>23&nbsp;&nbsp;&nbsp;</span><span>אֱ֭לֹהִים הֵבִ֣ין דַּרְכָּ֑הּ וְ֝ה֗וּא יָדַ֥ע אֶת־מְקֹומָֽהּ׃</span></p>
<p><span>24&nbsp;&nbsp;&nbsp;</span><span>כִּי־ה֖וּא לִקְצֹות־הָאָ֣רֶץ יַבִּ֑יט תַּ֖חַת כָּל־הַשָּׁמַ֣יִם יִרְאֶֽה׃</span></p>
<p><span>25&nbsp;&nbsp;&nbsp;</span><span>לַעֲשֹׂ֣ות לָר֣וּחַ מִשְׁקָ֑ל וּ֝מַ֗יִם תִּכֵּ֥ן בְּמִדָּֽה׃</span></p>
<p><span>26&nbsp;&nbsp;&nbsp;</span><span>בַּעֲשׂתֹ֣ו לַמָּטָ֣ר חֹ֑ק וְ֝דֶ֗רֶךְ לַחֲזִ֥יז קֹלֹֽות׃</span></p>
<p><span>27&nbsp;&nbsp;&nbsp;</span><span>אָ֣ז רָ֭אָהּ וַֽיְסַפְּרָ֑הּ הֱ֝כִינָ֗הּ וְגַם־חֲקָרָֽהּ׃</span></p>
<p><span>28&nbsp;&nbsp;&nbsp;</span><span>וַיֹּ֤אמֶר ׀ לָֽאָדָ֗ם הֵ֤ן יִרְאַ֣ת אֲ֭דֹנָי הִ֣יא חָכְמָ֑ה וְס֖וּר מֵרָ֣ע בִּינָֽה׃    ס</span></p>
