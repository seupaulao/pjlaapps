<p><span>1&nbsp;&nbsp;&nbsp;</span><span>וְעַתָּ֤ה ׀ שָֽׂחֲק֣וּ עָלַי֮ צְעִירִ֥ים מִמֶּ֗נִּי לְיָ֫מִ֥ים אֲשֶׁר־מָאַ֥סְתִּי אֲבֹותָ֑ם לָ֝שִׁ֗ית עִם־כַּלְבֵ֥י צֹאנִֽי׃</span></p>
<p><span>2&nbsp;&nbsp;&nbsp;</span><span>גַּם־כֹּ֣חַ יְ֭דֵיהֶם לָ֣מָּה לִּ֑י עָ֝לֵ֗ימֹו אָ֣בַד כָּֽלַח׃</span></p>
<p><span>3&nbsp;&nbsp;&nbsp;</span><span>בְּחֶ֥סֶר וּבְכָפָ֗ן גַּ֫לְמ֥וּד הַֽעֹרְקִ֥ים צִיָּ֑ה אֶ֝֗מֶשׁ שֹׁואָ֥ה וּמְשֹׁאָֽה׃</span></p>
<p><span>4&nbsp;&nbsp;&nbsp;</span><span>הַקֹּטְפִ֣ים מַלּ֣וּחַ עֲלֵי־שִׂ֑יחַ וְשֹׁ֖רֶשׁ רְתָמִ֣ים לַחְמָֽם׃</span></p>
<p><span>5&nbsp;&nbsp;&nbsp;</span><span>מִן־גֵּ֥ו יְגֹרָ֑שׁוּ יָרִ֥יעוּ עָ֝לֵ֗ימֹו כַּגַּנָּֽב׃</span></p>
<p><span>6&nbsp;&nbsp;&nbsp;</span><span>בַּעֲר֣וּץ נְחָלִ֣ים לִשְׁכֹּ֑ן חֹרֵ֖י עָפָ֣ר וְכֵפִֽים׃</span></p>
<p><span>7&nbsp;&nbsp;&nbsp;</span><span>בֵּין־שִׂיחִ֥ים יִנְהָ֑קוּ תַּ֖חַת חָר֣וּל יְסֻפָּֽחוּ׃</span></p>
<p><span>8&nbsp;&nbsp;&nbsp;</span><span>בְּֽנֵי־נָ֭בָל גַּם־בְּנֵ֣י בְלִי־שֵׁ֑ם נִ֝כְּא֗וּ מִן־הָאָֽרֶץ׃</span></p>
<p><span>9&nbsp;&nbsp;&nbsp;</span><span>וְ֭עַתָּה נְגִינָתָ֣ם הָיִ֑יתִי וָאֱהִ֖י לָהֶ֣ם לְמִלָּֽה׃</span></p>
<p><span>10&nbsp;&nbsp;&nbsp;</span><span>תִּֽ֭עֲבוּנִי רָ֣חֲקוּ מֶ֑נִּי וּ֝מִפָּנַ֗י לֹא־חָ֥שְׂכוּ רֹֽק׃</span></p>
<p><span>11&nbsp;&nbsp;&nbsp;</span><span>כִּֽי־ [יִתְרֹו כ] (יִתְרִ֣י ק) פִ֭תַּח וַיְעַנֵּ֑נִי וְ֝רֶ֗סֶן מִפָּנַ֥י שִׁלֵּֽחוּ׃</span></p>
<p><span>12&nbsp;&nbsp;&nbsp;</span><span>עַל־יָמִין֮ פִּרְחַ֪ח יָ֫ק֥וּמוּ רַגְלַ֥י שִׁלֵּ֑חוּ וַיָּסֹ֥לּוּ עָ֝לַ֗י אָרְחֹ֥ות אֵידָֽם׃</span></p>
<p><span>13&nbsp;&nbsp;&nbsp;</span><span>נָתְס֗וּ נְֽתִיבָ֫תִ֥י לְהַוָּתִֽי  יֹעִ֑ילוּ לֹ֖א עֹזֵ֣ר לָֽמֹו׃</span></p>
<p><span>14&nbsp;&nbsp;&nbsp;</span><span>כְּפֶ֣רֶץ רָחָ֣ב יֶאֱתָ֑יוּ תַּ֥חַת אָ֗ה הִתְגַּלְגָּֽלוּ׃</span></p>
<p><span>15&nbsp;&nbsp;&nbsp;</span><span>הָהְפַּ֥ךְ עָלַ֗י בַּלָּ֫הֹ֥ות תִּרְדֹּ֣ף כָּ֭רוּחַ נְדִבָתִ֑י וּ֝כְעָ֗ב עָבְרָ֥ה יְשֻׁעָתִֽי׃</span></p>
<p><span>16&nbsp;&nbsp;&nbsp;</span><span>וְעַתָּ֗ה עָ֭לַי תִּשְׁתַּפֵּ֣ךְ נַפְשִׁ֑י יֹ֖אחֲז֣וּנִי  יְמֵי־עֹֽנִי׃</span></p>
<p><span>17&nbsp;&nbsp;&nbsp;</span><span>לַ֗יְלָה עֲ֭צָמַי נִקַּ֣ר מֵעָלָ֑י וְ֝עֹרְקַ֗י לֹ֣א יִשְׁכָּבֽוּן׃</span></p>
<p><span>18&nbsp;&nbsp;&nbsp;</span><span>בְּרָב־כֹּ֖חַ יִתְחַפֵּ֣שׂ לְבוּשִׁ֑י כְּפִ֖י כֻתָּנְתִּ֣י יַֽאַזְרֵֽנִי׃</span></p>
<p><span>19&nbsp;&nbsp;&nbsp;</span><span>הֹרָ֥נִי לַחֹ֑מֶר וָ֝אֶתְמַשֵּׁ֗ל כֶּעָפָ֥ר וָאֵֽפֶר׃</span></p>
<p><span>20&nbsp;&nbsp;&nbsp;</span><span>אֲשַׁוַּ֣ע אֵ֭לֶיךָ וְלֹ֣א תַעֲנֵ֑נִי עָ֝מַ֗דְתִּי וַתִּתְבֹּ֥נֶן בִּֽי׃</span></p>
<p><span>21&nbsp;&nbsp;&nbsp;</span><span>תֵּהָפֵ֣ךְ לְאַכְזָ֣ר לִ֑י בְּעֹ֖צֶם יָדְךָ֣ תִשְׂטְמֵֽנִי׃</span></p>
<p><span>22&nbsp;&nbsp;&nbsp;</span><span>תִּשָּׂאֵ֣נִי אֶל־ר֖וּחַ תַּרְכִּיבֵ֑נִי וּ֝תְמֹגְגֵ֗נִי [תְּשֻׁוֶּה כ] (תּוּשִׁיָּֽה׃ ק)</span></p>
<p><span>23&nbsp;&nbsp;&nbsp;</span><span>כִּֽי־יָ֭דַעְתִּי מָ֣וֶת תְּשִׁיבֵ֑נִי וּבֵ֖ית מֹועֵ֣ד לְכָל־חָֽי׃</span></p>
<p><span>24&nbsp;&nbsp;&nbsp;</span><span>אַ֣ךְ לֹא־בְ֭עִי יִשְׁלַח־יָ֑ד אִם־בְּ֝פִידֹ֗ו לָהֶ֥ן שֽׁוּעַ׃</span></p>
<p><span>25&nbsp;&nbsp;&nbsp;</span><span>אִם־לֹ֣א בָ֭כִיתִי לִקְשֵׁה־יֹ֑ום עָֽגְמָ֥ה נַ֝פְשִׁ֗י לָאֶבְיֹֽון׃</span></p>
<p><span>26&nbsp;&nbsp;&nbsp;</span><span>כִּ֤י טֹ֣וב קִ֭וִּיתִי וַיָּ֣בֹא רָ֑ע וַֽאֲיַחֲלָ֥ה לְ֝אֹ֗ור וַיָּ֥בֹא אֹֽפֶל׃</span></p>
<p><span>27&nbsp;&nbsp;&nbsp;</span><span>מֵעַ֖י רֻתְּח֥וּ וְלֹא־דָ֗מּוּ קִדְּמֻ֥נִי יְמֵי־עֹֽנִי׃</span></p>
<p><span>28&nbsp;&nbsp;&nbsp;</span><span>קֹדֵ֣ר הִ֭לַּכְתִּי בְּלֹ֣א חַמָּ֑ה קַ֖מְתִּי בַקָּהָ֣ל אֲשַׁוֵּֽעַ׃</span></p>
<p><span>29&nbsp;&nbsp;&nbsp;</span><span>אָ֭ח הָיִ֣יתִי לְתַנִּ֑ים וְ֝רֵ֗עַ לִבְנֹ֥ות יַעֲנָֽה׃</span></p>
<p><span>30&nbsp;&nbsp;&nbsp;</span><span>עֹ֖ורִי שָׁחַ֣ר מֵעָלָ֑י וְעַצְמִי־חָ֝֗רָה מִנִּי־חֹֽרֶב׃</span></p>
<p><span>31&nbsp;&nbsp;&nbsp;</span><span>וַיְהִ֣י לְ֭אֵבֶל כִּנֹּרִ֑י וְ֝עֻגָבִ֗י לְקֹ֣ול בֹּכִֽים׃</span></p>
