<p><span>1&nbsp;&nbsp;&nbsp;</span><span>וַ֭יַּעַן אֱלִיפַ֥ז הַֽתֵּמָנִ֗י וַיֹּאמַֽר׃</span></p>
<p><span>2&nbsp;&nbsp;&nbsp;</span><span>הַלְאֵ֥ל יִסְכָּן־גָּ֑בֶר כִּֽי־יִסְכֹּ֖ן עָלֵ֣ימֹו מַשְׂכִּֽיל׃</span></p>
<p><span>3&nbsp;&nbsp;&nbsp;</span><span>הַחֵ֣פֶץ לְ֭שַׁדַּי כִּ֣י תִצְדָּ֑ק וְאִם־בֶּ֝֗צַע כִּֽי־תַתֵּ֥ם דְּרָכֶֽיךָ׃</span></p>
<p><span>4&nbsp;&nbsp;&nbsp;</span><span>הֲֽ֭מִיִּרְאָ֣תְךָ יֹכִיחֶ֑ךָ יָבֹ֥וא עִ֝מְּךָ֗ בַּמִּשְׁפָּֽט׃</span></p>
<p><span>5&nbsp;&nbsp;&nbsp;</span><span>הֲלֹ֣א רָעָֽתְךָ֣ רַבָּ֑ה וְאֵֽין־קֵ֝֗ץ לַעֲוֹנֹתֶֽיךָ׃</span></p>
<p><span>6&nbsp;&nbsp;&nbsp;</span><span>כִּֽי־תַחְבֹּ֣ל אַחֶ֣יךָ חִנָּ֑ם וּבִגְדֵ֖י עֲרוּמִּ֣ים תַּפְשִֽׁיט׃</span></p>
<p><span>7&nbsp;&nbsp;&nbsp;</span><span>לֹא־מַ֭יִם עָיֵ֣ף תַּשְׁקֶ֑ה וּ֝מֵרָעֵ֗ב תִּֽמְנַֽע־לָֽחֶם׃</span></p>
<p><span>8&nbsp;&nbsp;&nbsp;</span><span>וְאִ֣ישׁ זְ֭רֹועַ לֹ֣ו הָאָ֑רֶץ וּנְשׂ֥וּא פָ֝נִ֗ים יֵ֣שֶׁב בָּֽהּ׃</span></p>
<p><span>9&nbsp;&nbsp;&nbsp;</span><span>אַ֭לְמָנֹות שִׁלַּ֣חְתָּ רֵיקָ֑ם וּזְרֹעֹ֖ות יְתֹמִ֣ים יְדֻכָּֽא׃</span></p>
<p><span>10&nbsp;&nbsp;&nbsp;</span><span>עַל־כֵּ֭ן סְבִיבֹותֶ֣יךָ פַחִ֑ים וִֽ֝יבַהֶלְךָ פַּ֣חַד פִּתְאֹֽם׃</span></p>
<p><span>11&nbsp;&nbsp;&nbsp;</span><span>אֹו־חֹ֥שֶׁךְ לֹֽא־תִרְאֶ֑ה וְֽשִׁפְעַת־מַ֥יִם תְּכַסֶּֽךָּ׃</span></p>
<p><span>12&nbsp;&nbsp;&nbsp;</span><span>הֲ‍ֽלֹא־אֱ֭לֹוהַּ גֹּ֣בַהּ שָׁמָ֑יִם וּרְאֵ֤ה רֹ֖אשׁ  כֹּוכָבִ֣ים כִּי־רָֽמּוּ׃</span></p>
<p><span>13&nbsp;&nbsp;&nbsp;</span><span>וְֽ֭אָמַרְתָּ מַה־יָּ֣דַֽע אֵ֑ל הַבְעַ֖ד עֲרָפֶ֣ל יִשְׁפֹּֽוט׃</span></p>
<p><span>14&nbsp;&nbsp;&nbsp;</span><span>עָבִ֣ים סֵֽתֶר־לֹ֖ו וְלֹ֣א יִרְאֶ֑ה וְח֥וּג מַ֗יִם יִתְהַלָּֽךְ׃</span></p>
<p><span>15&nbsp;&nbsp;&nbsp;</span><span>הַאֹ֣רַח עֹולָ֣ם תִּשְׁמֹ֑ר אֲשֶׁ֖ר דָּרְכ֣וּ מְתֵי־אָֽוֶן׃</span></p>
<p><span>16&nbsp;&nbsp;&nbsp;</span><span>אֲשֶֽׁר־קֻמְּט֥וּ וְלֹא־עֵ֑ת נָ֝הָ֗ר יוּצַ֥ק יְסֹודָֽם׃</span></p>
<p><span>17&nbsp;&nbsp;&nbsp;</span><span>הָאֹמְרִ֣ים לָ֭אֵל ס֣וּר מִמֶּ֑נּוּ וּמַה־יִּפְעַ֖ל שַׁדַּ֣י לָֽמֹו׃</span></p>
<p><span>18&nbsp;&nbsp;&nbsp;</span><span>וְה֤וּא מִלֵּ֣א בָתֵּיהֶ֣ם טֹ֑וב וַעֲצַ֥ת רְ֝שָׁעִ֗ים רָ֣חֲקָה מֶֽנִּי׃</span></p>
<p><span>19&nbsp;&nbsp;&nbsp;</span><span>יִרְא֣וּ צַדִּיקִ֣ים וְיִשְׂמָ֑חוּ וְ֝נָקִ֗י יִלְעַג־לָֽמֹו׃</span></p>
<p><span>20&nbsp;&nbsp;&nbsp;</span><span>אִם־לֹ֣א נִכְחַ֣ד קִימָ֑נוּ וְ֝יִתְרָ֗ם אָ֣כְלָה אֵֽשׁ׃</span></p>
<p><span>21&nbsp;&nbsp;&nbsp;</span><span>הַסְכֶּן־נָ֣א עִמֹּ֑ו וּשְׁלם  בָּ֝הֶ֗ם תְּֽבֹואַתְךָ֥  טֹובָֽה׃</span></p>
<p><span>22&nbsp;&nbsp;&nbsp;</span><span>קַח־נָ֣א מִפִּ֣יו תֹּורָ֑ה וְשִׂ֥ים אֲ֝מָרָ֗יו בִּלְבָבֶֽךָ׃</span></p>
<p><span>23&nbsp;&nbsp;&nbsp;</span><span>אִם־תָּשׁ֣וּב עַדשַׁ֭־דַּי תִּבָּנֶ֑ה תַּרְחִ֥יק עַ֝וְלָ֗ה מֵאָהֳלֶֽךָ׃</span></p>
<p><span>24&nbsp;&nbsp;&nbsp;</span><span>וְשִׁית־עַל־עָפָ֥ר בָּ֑צֶר וּבְצ֖וּר נְחָלִ֣ים אֹופִֽיר׃</span></p>
<p><span>25&nbsp;&nbsp;&nbsp;</span><span>וְהָיָ֣ה שַׁדַּ֣י בְּצָרֶ֑יךָ וְכֶ֖סֶף תֹּועָפֹ֣ות לָֽךְ׃</span></p>
<p><span>26&nbsp;&nbsp;&nbsp;</span><span>כִּי־אָ֭ז עַל־שַׁדַּ֣י תִּתְעַנָּ֑ג וְתִשָּׂ֖א אֶל־אֱלֹ֣והַּ פָּנֶֽיךָ׃</span></p>
<p><span>27&nbsp;&nbsp;&nbsp;</span><span>תַּעְתִּ֣יר אֵ֭לָיו וְיִשְׁמָעֶ֑ךָּ וּנְדָרֶ֥יךָ תְשַׁלֵּֽם׃</span></p>
<p><span>28&nbsp;&nbsp;&nbsp;</span><span>וְֽתִגְזַר־אֹ֖ומֶר וְיָ֣קָם לָ֑ךְ וְעַל־דְּ֝רָכֶ֗יךָ נָ֣גַֽהּ אֹֽור׃</span></p>
<p><span>29&nbsp;&nbsp;&nbsp;</span><span>כִּֽי־הִ֭שְׁפִּילוּ וַתֹּ֣אמֶר גֵּוָ֑ה וְשַׁ֖ח עֵינַ֣יִם יֹושִֽׁעַ׃</span></p>
<p><span>30&nbsp;&nbsp;&nbsp;</span><span>יְֽמַלֵּ֥ט  אִֽי־נָקִ֑י וְ֝נִמְלַ֗ט בְּבֹ֣ר כַּפֶּֽיךָ׃  פ</span></p>
