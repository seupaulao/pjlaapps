<p><span>1&nbsp;&nbsp;&nbsp;</span><span>וַיַּ֥עַן אֱלִיה֗וּ וַיֹּאמַֽר׃</span></p>
<p><span>2&nbsp;&nbsp;&nbsp;</span><span>הֲ֭זֹאת חָשַׁ֣בְתָּ לְמִשְׁפָּ֑ט אָ֝מַ֗רְתָּ צִדְקִ֥י מֵאֵֽל׃</span></p>
<p><span>3&nbsp;&nbsp;&nbsp;</span><span>כִּֽי־תֹ֭אמַר  מַה־יִּסְכָּן־לָ֑ךְ מָֽה־אֹ֝עִ֗יל מֵֽחַטָּאתִֽי׃</span></p>
<p><span>4&nbsp;&nbsp;&nbsp;</span><span>אֲ֭נִי אֲשִֽׁיבְךָ֣ מִלִּ֑ין וְֽאֶת־רֵעֶ֥יךָ עִמָּֽךְ׃</span></p>
<p><span>5&nbsp;&nbsp;&nbsp;</span><span>הַבֵּ֣ט שָׁמַ֣יִם וּרְאֵ֑ה וְשׁ֥וּר חָקִ֗ים גָּבְה֥וּ מִמֶּֽךָּ׃</span></p>
<p><span>6&nbsp;&nbsp;&nbsp;</span><span>אִם־חָ֭טָאתָ מַה־תִּפְעָל־בֹּ֑ו וְרַבּ֥וּ פְ֝שָׁעֶ֗יךָ מַה־תַּעֲשֶׂה־לֹּֽו׃</span></p>
<p><span>7&nbsp;&nbsp;&nbsp;</span><span>אִם־צָ֭דַקְתָּ מַה־תִּתֶּן־לֹ֑ו אֹ֥ו  מַה־מִיָּדְךָ֥ יִקָּֽח׃</span></p>
<p><span>8&nbsp;&nbsp;&nbsp;</span><span>לְאִישׁ־כָּמֹ֥וךָ רִשְׁעֶ֑ךָ וּלְבֶן־אָ֝דָ֗ם צִדְקָתֶֽךָ׃</span></p>
<p><span>9&nbsp;&nbsp;&nbsp;</span><span>מֵ֭רֹב עֲשׁוּקִ֣ים יַזְעִ֑יקוּ יְשַׁוְּע֖וּ מִזְּרֹ֣ועַ רַבִּֽים׃</span></p>
<p><span>10&nbsp;&nbsp;&nbsp;</span><span>וְֽלֹא־אָמַ֗ר אַ֭יֵּה אֱלֹ֣והַּ עֹשָׂ֑י נֹתֵ֖ן זְמִרֹ֣ות בַּלָּֽיְלָה׃</span></p>
<p><span>11&nbsp;&nbsp;&nbsp;</span><span>מַ֭לְּפֵנוּ מִבַּהֲמֹ֣ות אָ֑רֶץ וּמֵעֹ֖וף הַשָּׁמַ֣יִם יְחַכְּמֵֽנוּ׃</span></p>
<p><span>12&nbsp;&nbsp;&nbsp;</span><span>שָׁ֣ם יִ֭צְעֲקוּ וְלֹ֣א יַעֲנֶ֑ה מִ֝פְּנֵ֗י גְּאֹ֣ון רָעִֽים׃</span></p>
<p><span>13&nbsp;&nbsp;&nbsp;</span><span>אַךשְָׁ֭־וְא לֹא־יִשְׁמַ֥ע ׀ אֵ֑ל וְ֝שַׁדַּ֗י לֹ֣א יְשׁוּרֶֽנָּה׃</span></p>
<p><span>14&nbsp;&nbsp;&nbsp;</span><span>אַ֣ף כִּֽי־תֹ֖אמַר לֹ֣א תְשׁוּרֶ֑נּוּ דִּ֥ין לְ֝פָנָ֗יו וּתְחֹ֥ולֵֽל  לֹֽו׃</span></p>
<p><span>15&nbsp;&nbsp;&nbsp;</span><span>וְעַתָּ֗ה כִּי־אַ֭יִן פָּקַ֣ד אַפֹּ֑ו וְלֹֽא־יָדַ֖ע בַּפַּ֣שׁ מְאֹֽד׃</span></p>
<p><span>16&nbsp;&nbsp;&nbsp;</span><span>וְ֭אִיֹּוב הֶ֣בֶל יִפְצֶה־פִּ֑יהוּ בִּבְלִי־דַ֝֗עַת מִלִּ֥ין יַכְבִּֽר׃  פ</span></p>
