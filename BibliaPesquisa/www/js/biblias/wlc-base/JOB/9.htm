<p><span>1&nbsp;&nbsp;&nbsp;</span><span>וַיַּ֥עַן  אִיֹּ֗וב וַיֹּאמַֽר׃</span></p>
<p><span>2&nbsp;&nbsp;&nbsp;</span><span>אָ֭מְנָם יָדַ֣עְתִּי כִי־כֵ֑ן וּמַה־יִּצְדַּ֖ק אֱנֹ֣ושׁ עִם־אֵֽל׃</span></p>
<p><span>3&nbsp;&nbsp;&nbsp;</span><span>אִם־יַ֭חְפֹּץ לָרִ֣יב עִמֹּ֑ו לֹֽא־יַ֝עֲנֶ֗נּוּ אַחַ֥ת מִנִּי־אָֽלֶף׃</span></p>
<p><span>4&nbsp;&nbsp;&nbsp;</span><span>חֲכַ֣ם לֵ֭בָב וְאַמִּ֣יץ כֹּ֑חַ מִֽי־הִקְשָׁ֥ה אֵ֝לָ֗יו וַיִּשְׁלָֽם׃</span></p>
<p><span>5&nbsp;&nbsp;&nbsp;</span><span>הַמַּעְתִּ֣יק הָ֭רִים וְלֹ֣א יָדָ֑עוּ אֲשֶׁ֖ר הֲפָכָ֣ם בְּאַפֹּֽו׃</span></p>
<p><span>6&nbsp;&nbsp;&nbsp;</span><span>הַמַּרְגִּ֣יז אֶ֭רֶץ מִמְּקֹומָ֑הּ וְ֝עַמּוּדֶ֗יהָ יִתְפַלָּצֽוּן ׃</span></p>
<p><span>7&nbsp;&nbsp;&nbsp;</span><span>הָאֹמֵ֣ר לַ֭חֶרֶס וְלֹ֣א יִזְרָ֑ח וּבְעַ֖ד כֹּוכָבִ֣ים יַחְתֹּֽם׃</span></p>
<p><span>8&nbsp;&nbsp;&nbsp;</span><span>נֹטֶ֣ה שָׁמַ֣יִם לְבַדֹּ֑ו וְ֝דֹורֵ֗ךְ עַל־בָּ֥מֳתֵי יָֽם׃</span></p>
<p><span>9&nbsp;&nbsp;&nbsp;</span><span>עֹֽשֶׂה־עָ֭שׁ כְּסִ֥יל וְכִימָ֗ה וְחַדְרֵ֥י תֵמָֽן׃</span></p>
<p><span>10&nbsp;&nbsp;&nbsp;</span><span>עֹשֶׂ֣ה גְ֭דֹלֹות עַד־אֵ֣ין חֵ֑קֶר וְנִפְלָאֹ֗ות עַד־אֵ֥ין מִסְפָּֽר׃</span></p>
<p><span>11&nbsp;&nbsp;&nbsp;</span><span>הֵ֤ן יַעֲבֹ֣ר עָ֭לַי וְלֹ֣א אֶרְאֶ֑ה וְ֝יַחֲלֹ֗ף וְֽלֹא־אָבִ֥ין לֹֽו׃</span></p>
<p><span>12&nbsp;&nbsp;&nbsp;</span><span>הֵ֣ן יַ֭חְתֹּף מִ֣י יְשִׁיבֶ֑נּוּ מִֽי־יֹאמַ֥ר אֵ֝לָ֗יו מַֽה־תַּעֲשֶֽׂה׃</span></p>
<p><span>13&nbsp;&nbsp;&nbsp;</span><span>אֱ֭לֹוהַּ לֹא־יָשִׁ֣יב אַפֹּ֑ו [תַּחַתֹו כ] (תַּחְתָּ֥יו ק) חֲח֗וּ עֹ֣זְרֵי רָֽהַב׃</span></p>
<p><span>14&nbsp;&nbsp;&nbsp;</span><span>אַ֭ף כִּֽי־אָנֹכִ֣י אֶֽעֱנֶ֑נּוּ אֶבְחֲרָ֖ה דְבָרַ֣י עִמֹּֽו׃</span></p>
<p><span>15&nbsp;&nbsp;&nbsp;</span><span>אֲשֶׁ֣ר אִם־צָ֭דַקְתִּי לֹ֣א אֶעֱנֶ֑ה לִ֝מְשֹׁפְטִ֗י אֶתְחַנָּֽן׃</span></p>
<p><span>16&nbsp;&nbsp;&nbsp;</span><span>אִם־קָרָ֥אתִי וַֽיַּעֲנֵ֑נִי לֹֽא־אַ֝אֲמִ֗ין כִּֽי־יַאֲזִ֥ין קֹולִֽי׃</span></p>
<p><span>17&nbsp;&nbsp;&nbsp;</span><span>אֲשֶׁר־בִּשְׂעָרָ֥ה יְשׁוּפֵ֑נִי וְהִרְבָּ֖ה פְצָעַ֣י חִנָּֽם׃</span></p>
<p><span>18&nbsp;&nbsp;&nbsp;</span><span>לֹֽא־יִ֭תְּנֵנִי הָשֵׁ֣ב רוּחִ֑י כִּ֥י יַ֝שְׂבִּעַ֗נִי מַמְּרֹרִֽים׃</span></p>
<p><span>19&nbsp;&nbsp;&nbsp;</span><span>אִם־לְכֹ֣חַ אַמִּ֣יץ הִנֵּ֑ה וְאִם־לְ֝מִשְׁפָּ֗ט מִ֣י יֹועִידֵֽנִי׃</span></p>
<p><span>20&nbsp;&nbsp;&nbsp;</span><span>אִם־אֶ֭צְדָּק פִּ֣י יַרְשִׁיעֵ֑נִי תָּֽם־אָ֝֗נִי וַֽיַּעְקְשֵֽׁנִי׃</span></p>
<p><span>21&nbsp;&nbsp;&nbsp;</span><span>תָּֽם־אָ֭נִי לֹֽא־אֵדַ֥ע נַפְשִׁ֗י אֶמְאַ֥ס חַיָּֽי׃</span></p>
<p><span>22&nbsp;&nbsp;&nbsp;</span><span>אַחַ֗ת הִ֥יא עַל־כֵּ֥ן אָמַ֑רְתִּי תָּ֥ם וְ֝רָשָׁ֗ע ה֣וּא מְכַלֶּֽה׃</span></p>
<p><span>23&nbsp;&nbsp;&nbsp;</span><span>אִםשֹׁ֭־וט יָמִ֣ית פִּתְאֹ֑ם לְמַסַּ֖ת נְקִיִּ֣ם יִלְעָֽג׃</span></p>
<p><span>24&nbsp;&nbsp;&nbsp;</span><span>אֶ֤רֶץ ׀ נִתְּנָ֬ה בְֽיַד־רָשָׁ֗ע פְּנֵֽי־שֹׁפְטֶ֥יהָ יְכַסֶּ֑ה אִם־לֹ֖א אֵפֹ֣וא מִי־הֽוּא׃</span></p>
<p><span>25&nbsp;&nbsp;&nbsp;</span><span>וְיָמַ֣י קַ֭לּוּ מִנִּי־רָ֑ץ בָּֽ֝רְח֗וּ לֹא־רָא֥וּ טֹובָֽה׃</span></p>
<p><span>26&nbsp;&nbsp;&nbsp;</span><span>חָ֭לְפוּ עִם־אֳנִיֹּ֣ות אֵבֶ֑ה כְּ֝נֶ֗שֶׁר יָט֥וּשׂ עֲלֵי־אֹֽכֶל׃</span></p>
<p><span>27&nbsp;&nbsp;&nbsp;</span><span>אִם־אָ֭מְרִי אֶשְׁכְּחָ֣ה שִׂיחִ֑י אֶעֶזְבָ֖ה פָנַ֣י וְאַבְלִֽיגָה׃</span></p>
<p><span>28&nbsp;&nbsp;&nbsp;</span><span>יָגֹ֥רְתִּי כָל־עַצְּבֹתָ֑י יָ֝דַ֗עְתִּי כִּי־לֹ֥א תְנַקֵּֽנִי׃</span></p>
<p><span>29&nbsp;&nbsp;&nbsp;</span><span>אָנֹכִ֥י אֶרְשָׁ֑ע לָמָּה־זֶּ֝֗ה הֶ֣בֶל אִיגָֽע׃</span></p>
<p><span>30&nbsp;&nbsp;&nbsp;</span><span>אִם־הִתְרָחַ֥צְתִּי [בְמֹו כ] (בְמֵי־שָׁ֑לֶג ק) וַ֝הֲזִכֹּ֗ותִי בְּבֹ֣ר כַּפָּֽי׃</span></p>
<p><span>31&nbsp;&nbsp;&nbsp;</span><span>אָ֭ז בַּשַּׁ֣חַת תִּטְבְּלֵ֑נִי וְ֝תִֽעֲב֗וּנִי שַׂלְמֹותָֽי׃</span></p>
<p><span>32&nbsp;&nbsp;&nbsp;</span><span>כִּי־לֹא־אִ֣ישׁ כָּמֹ֣נִי אֶֽעֱנֶ֑נּוּ נָבֹ֥וא יַ֝חְדָּ֗ו בַּמִּשְׁפָּֽט׃</span></p>
<p><span>33&nbsp;&nbsp;&nbsp;</span><span>לֹ֣א יֵשׁ־בֵּינֵ֣ינוּ מֹוכִ֑יחַ יָשֵׁ֖ת יָדֹ֣ו עַל־שְׁנֵֽינוּ׃</span></p>
<p><span>34&nbsp;&nbsp;&nbsp;</span><span>יָסֵ֣ר מֵעָלַ֣י שִׁבְטֹ֑ו וְ֝אֵמָתֹ֗ו אַֽל־תְּבַעֲתַֽנִּי׃</span></p>
<p><span>35&nbsp;&nbsp;&nbsp;</span><span>אַֽ֭דַבְּרָה וְלֹ֣א אִירָאֶ֑נּוּ כִּ֥י לֹא־כֵ֥ן אָ֝נֹכִ֗י עִמָּדִֽי׃</span></p>
