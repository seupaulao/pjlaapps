<p><span>1&nbsp;&nbsp;&nbsp;</span><span>תִּמְשֹׁ֣ךְ לִוְיָתָ֣ן בְּחַכָּ֑ה וּ֝בְחֶ֗בֶל תַּשְׁקִ֥יעַ לְשֹׁנֹֽו׃</span></p>
<p><span>2&nbsp;&nbsp;&nbsp;</span><span>הֲתָשִׂ֣ים אַגְמֹ֣ון בְּאַפֹּ֑ו וּ֝בְחֹ֗וחַ תִּקֹּ֥וב לֶֽחֱיֹו׃</span></p>
<p><span>3&nbsp;&nbsp;&nbsp;</span><span>הֲיַרְבֶּ֣ה אֵ֭לֶיךָ תַּחֲנוּנִ֑ים אִם־יְדַבֵּ֖ר אֵלֶ֣יךָ רַכֹּֽות׃</span></p>
<p><span>4&nbsp;&nbsp;&nbsp;</span><span>הֲיִכְרֹ֣ת בְּרִ֣ית עִמָּ֑ךְ תִּ֝קָּחֶ֗נּוּ לְעֶ֣בֶד עֹולָֽם׃</span></p>
<p><span>5&nbsp;&nbsp;&nbsp;</span><span>הַֽתְשַׂחֶק־בֹּ֖ו כַּצִּפֹּ֑ור וְ֝תִקְשְׁרֶ֗נּוּ לְנַעֲרֹותֶֽיךָ׃</span></p>
<p><span>6&nbsp;&nbsp;&nbsp;</span><span>יִכְר֣וּ עָ֭לָיו חַבָּרִ֑ים יֶ֝חֱצ֗וּהוּ בֵּ֣ין כְּֽנַעֲנִֽים׃</span></p>
<p><span>7&nbsp;&nbsp;&nbsp;</span><span>הַֽתְמַלֵּ֣א בְשֻׂכֹּ֣ות עֹורֹ֑ו וּבְצִלְצַ֖ל דָּגִ֣ים רֹאשֹֽׁו׃</span></p>
<p><span>8&nbsp;&nbsp;&nbsp;</span><span>שִׂים־עָלָ֥יו כַּפֶּ֑ךָ זְכֹ֥ר מִ֝לְחָמָ֗ה אַל־תֹּוסַֽף׃</span></p>
<p><span>9&nbsp;&nbsp;&nbsp;</span><span>הֵן־תֹּחַלְתֹּ֥ו נִכְזָ֑בָה הֲגַ֖ם אֶל־מַרְאָ֣יו יֻטָֽל׃</span></p>
<p><span>10&nbsp;&nbsp;&nbsp;</span><span>לֹֽא־אַ֭כְזָר כִּ֣י יְעוּרֶ֑נּוּ וּמִ֥י ה֝֗וּא לְפָנַ֥י יִתְיַצָּֽב׃</span></p>
<p><span>11&nbsp;&nbsp;&nbsp;</span><span>מִ֣י הִ֭קְדִּימַנִי וַאֲשַׁלֵּ֑ם תַּ֖חַת כָּל־הַשָּׁמַ֣יִם לִי־הֽוּא׃</span></p>
<p><span>12&nbsp;&nbsp;&nbsp;</span><span>[לֹא־ כ] (לֹֽו־אַחֲרִ֥ישׁ ק) בַּדָּ֑יו וּדְבַר־גְּ֝בוּרֹ֗ות וְחִ֣ין עֶרְכֹּֽו׃</span></p>
<p><span>13&nbsp;&nbsp;&nbsp;</span><span>מִֽי־גִ֭לָּה פְּנֵ֣י לְבוּשֹׁ֑ו בְּכֶ֥פֶל רִ֝סְנֹ֗ו מִ֣י יָבֹֽוא׃</span></p>
<p><span>14&nbsp;&nbsp;&nbsp;</span><span>דַּלְתֵ֣י פָ֭נָיו מִ֣י פִתֵּ֑חַ סְבִיבֹ֖ות שִׁנָּ֣יו אֵימָֽה׃</span></p>
<p><span>15&nbsp;&nbsp;&nbsp;</span><span>גַּ֭אֲוָה אֲפִיקֵ֣י מָֽגִנִּ֑ים סָ֝ג֗וּר חֹותָ֥ם צָֽר׃</span></p>
<p><span>16&nbsp;&nbsp;&nbsp;</span><span>אֶחָ֣ד בְּאֶחָ֣ד יִגַּ֑שׁוּ וְ֝ר֗וּחַ לֹא־יָבֹ֥וא בֵֽינֵיהֶֽם׃</span></p>
<p><span>17&nbsp;&nbsp;&nbsp;</span><span>אִישׁ־בְּאָחִ֥יהוּ יְדֻבָּ֑קוּ יִ֝תְלַכְּד֗וּ וְלֹ֣א יִתְפָּרָֽדוּ׃</span></p>
<p><span>18&nbsp;&nbsp;&nbsp;</span><span>עֲ‍ֽ֭טִישֹׁתָיו תָּ֣הֶל אֹ֑ור וְ֝עֵינָ֗יו כְּעַפְעַפֵּי־שָֽׁחַר׃</span></p>
<p><span>19&nbsp;&nbsp;&nbsp;</span><span>מִ֭פִּיו לַפִּידִ֣ים יַהֲלֹ֑כוּ כִּידֹ֥ודֵי אֵ֝֗שׁ יִתְמַלָּֽטוּ׃</span></p>
<p><span>20&nbsp;&nbsp;&nbsp;</span><span>מִ֭נְּחִירָיו יֵצֵ֣א עָשָׁ֑ן כְּד֖וּד נָפ֣וּחַ וְאַגְמֹֽן׃</span></p>
<p><span>21&nbsp;&nbsp;&nbsp;</span><span>נַ֭פְשֹׁו גֶּחָלִ֣ים תְּלַהֵ֑ט וְ֝לַ֗הַב מִפִּ֥יו יֵצֵֽא׃</span></p>
<p><span>22&nbsp;&nbsp;&nbsp;</span><span>בְּֽ֭צַוָּארֹו יָלִ֣ין עֹ֑ז וּ֝לְפָנָ֗יו תָּד֥וּץ דְּאָבָֽה׃</span></p>
<p><span>23&nbsp;&nbsp;&nbsp;</span><span>מַפְּלֵ֣י בְשָׂרֹ֣ו דָבֵ֑קוּ יָצ֥וּק עָ֝לָ֗יו בַּל־יִמֹּֽוט׃</span></p>
<p><span>24&nbsp;&nbsp;&nbsp;</span><span>לִ֭בֹּו יָצ֣וּק כְּמֹו־אָ֑בֶן וְ֝יָצ֗וּק כְּפֶ֣לַח תַּחְתִּֽית׃</span></p>
<p><span>25&nbsp;&nbsp;&nbsp;</span><span>מִ֭שֵּׂתֹו יָג֣וּרוּ אֵלִ֑ים מִ֝שְּׁבָרִ֗ים יִתְחַטָּֽאוּ׃</span></p>
<p><span>26&nbsp;&nbsp;&nbsp;</span><span>מַשִּׂיגֵ֣הוּ חֶ֭רֶב בְּלִ֣י תָק֑וּם חֲנִ֖ית מַסָּ֣ע וְשִׁרְיָֽה׃</span></p>
<p><span>27&nbsp;&nbsp;&nbsp;</span><span>יַחְשֹׁ֣ב לְתֶ֣בֶן בַּרְזֶ֑ל לְעֵ֖ץ רִקָּבֹ֣ון נְחוּשָֽׁה׃</span></p>
<p><span>28&nbsp;&nbsp;&nbsp;</span><span>לֹֽא־יַבְרִיחֶ֥נּוּ בֶן־קָ֑שֶׁת לְ֝קַ֗שׁ נֶהְפְּכוּ־לֹ֥ו אַבְנֵי־קָֽלַע׃</span></p>
<p><span>29&nbsp;&nbsp;&nbsp;</span><span>כְּ֭קַשׁ נֶחְשְׁב֣וּ תֹותָ֑ח וְ֝יִשְׂחַ֗ק לְרַ֣עַשׁ כִּידֹֽון׃</span></p>
<p><span>30&nbsp;&nbsp;&nbsp;</span><span>תַּ֭חְתָּיו חַדּ֣וּדֵי חָ֑רֶשׂ יִרְפַּ֖ד חָר֣וּץ עֲלֵי־טִֽיט׃</span></p>
<p><span>31&nbsp;&nbsp;&nbsp;</span><span>יַרְתִּ֣יחַ כַּסִּ֣יר מְצוּלָ֑ה יָ֝֗ם יָשִׂ֥ים כַּמֶּרְקָחָֽה׃</span></p>
<p><span>32&nbsp;&nbsp;&nbsp;</span><span>אַ֭חֲרָיו יָאִ֣יר נָתִ֑יב יַחְשֹׁ֖ב תְּהֹ֣ום לְשֵׂיבָֽה׃</span></p>
<p><span>33&nbsp;&nbsp;&nbsp;</span><span>אֵֽין־עַל־עָפָ֥ר מָשְׁלֹ֑ו הֶ֝עָשׂ֗וּ לִבְלִי־חָֽת׃</span></p>
<p><span>34&nbsp;&nbsp;&nbsp;</span><span>אֵֽת־כָּל־גָּבֹ֥הַּ יִרְאֶ֑ה ה֝֗וּא מֶ֣לֶךְ עַל־כָּל־בְּנֵי־שָֽׁחַץ׃    ס</span></p>
