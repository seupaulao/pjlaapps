<p><span>1&nbsp;&nbsp;&nbsp;</span><span>הֶן־כֹּ֖ל רָאֲתָ֣ה עֵינִ֑י שָֽׁמְעָ֥ה אָ֝זְנִ֗י וַתָּ֥בֶן לָֽהּ׃</span></p>
<p><span>2&nbsp;&nbsp;&nbsp;</span><span>כְּֽ֭דַעְתְּכֶם יָדַ֣עְתִּי גַם־אָ֑נִי לֹא־נֹפֵ֖ל אָנֹכִ֣י מִכֶּֽם׃</span></p>
<p><span>3&nbsp;&nbsp;&nbsp;</span><span>אוּלָ֗ם אֲ֭נִי אֶל־שַׁדַּ֣י אֲדַבֵּ֑ר וְהֹוכֵ֖חַ אֶל־אֵ֣ל אֶחְפָּֽץ׃</span></p>
<p><span>4&nbsp;&nbsp;&nbsp;</span><span>וְֽאוּלָ֗ם אַתֶּ֥ם טֹֽפְלֵי־שָׁ֑קֶר רֹפְאֵ֖י אֱלִ֣ל כֻּלְּכֶֽם׃</span></p>
<p><span>5&nbsp;&nbsp;&nbsp;</span><span>מִֽי־יִ֭תֵּן הַחֲרֵ֣שׁ תַּחֲרִישׁ֑וּן וּתְהִ֖י לָכֶ֣ם לְחָכְמָֽה׃</span></p>
<p><span>6&nbsp;&nbsp;&nbsp;</span><span>שִׁמְעוּ־נָ֥א תֹוכַחְתִּ֑י וְרִבֹ֖ות שְׂפָתַ֣י הַקְשִֽׁיבוּ׃</span></p>
<p><span>7&nbsp;&nbsp;&nbsp;</span><span>הַ֭לְאֵל תְּדַבְּר֣וּ עַוְלָ֑ה וְ֝לֹ֗ו תְּֽדַבְּר֥וּ רְמִיָּֽה׃</span></p>
<p><span>8&nbsp;&nbsp;&nbsp;</span><span>הֲפָנָ֥יו תִּשָּׂא֑וּן אִם־לָאֵ֥ל תְּרִיבֽוּן׃</span></p>
<p><span>9&nbsp;&nbsp;&nbsp;</span><span>הֲ֭טֹוב כִּֽי־יַחְקֹ֣ר אֶתְכֶ֑ם אִם־כְּהָתֵ֥ל בֶּ֝אֱנֹ֗ושׁ תְּהָתֵ֥לּוּ בֹֽו׃</span></p>
<p><span>10&nbsp;&nbsp;&nbsp;</span><span>הֹוכֵ֣חַ יֹוכִ֣יחַ אֶתְכֶ֑ם אִם־בַּ֝סֵּ֗תֶר פָּנִ֥ים תִּשָּׂאֽוּן׃</span></p>
<p><span>11&nbsp;&nbsp;&nbsp;</span><span>הֲלֹ֣א אֵתֹו תְּבַעֵ֣ת אֶתְכֶ֑ם וּ֝פַחְדֹּ֗ו יִפֹּ֥ל עֲלֵיכֶֽם׃</span></p>
<p><span>12&nbsp;&nbsp;&nbsp;</span><span>זִֽ֭כְרֹנֵיכֶם מִשְׁלֵי־אֵ֑פֶר לְגַבֵּי־חֹ֝֗מֶר גַּבֵּיכֶֽם׃</span></p>
<p><span>13&nbsp;&nbsp;&nbsp;</span><span>הַחֲרִ֣ישׁוּ מִ֭מֶּנִּי וַאֲדַבְּרָה־אָ֑נִי וְיַעֲבֹ֖ר עָלַ֣י מָֽה׃</span></p>
<p><span>14&nbsp;&nbsp;&nbsp;</span><span>עַל־מָ֤ה ׀ אֶשָּׂ֣א בְשָׂרִ֣י בְשִׁנָּ֑י וְ֝נַפְשִׁ֗י אָשִׂ֥ים בְּכַפִּֽי׃</span></p>
<p><span>15&nbsp;&nbsp;&nbsp;</span><span>הֵ֣ן יִ֭קְטְלֵנִי [לֹא כ] (לֹ֣ו ק) אֲיַחֵ֑ל אַךְ־דְּ֝רָכַ֗י אֶל־פָּנָ֥יו אֹוכִֽיחַ׃</span></p>
<p><span>16&nbsp;&nbsp;&nbsp;</span><span>גַּם־הוּא־לִ֥י לִֽישׁוּעָ֑ה כִּי־לֹ֥א לְ֝פָנָ֗יו חָנֵ֥ף יָבֹֽוא׃</span></p>
<p><span>17&nbsp;&nbsp;&nbsp;</span><span>שִׁמְע֣וּ מֹועַ מִלָּתִ֑י וְ֝אַֽחֲוָתִ֗י בְּאָזְנֵיכֶֽם׃</span></p>
<p><span>18&nbsp;&nbsp;&nbsp;</span><span>הִנֵּה־נָ֭א עָרַ֣כְתִּי מִשְׁפָּ֑ט יָ֝דַ֗עְתִּי כִּֽי־אֲנִ֥י אֶצְדָּֽק׃</span></p>
<p><span>19&nbsp;&nbsp;&nbsp;</span><span>מִי־ה֭וּא יָרִ֣יב עִמָּדִ֑י כִּֽי־עַתָּ֖ה אַחֲרִ֣ישׁ וְאֶגְוָֽע׃</span></p>
<p><span>20&nbsp;&nbsp;&nbsp;</span><span>אַךשְְׁ֭־תַּיִם אַל־תַּ֣עַשׂ עִמָּדִ֑י אָ֥ז מִ֝פָּנֶ֗יךָ לֹ֣א אֶסָּתֵֽר׃</span></p>
<p><span>21&nbsp;&nbsp;&nbsp;</span><span>כַּ֭פְּךָ מֵעָלַ֣י הַרְחַ֑ק וְ֝אֵ֥מָתְךָ֗  אַֽל־תְּבַעֲתַֽנִּי׃</span></p>
<p><span>22&nbsp;&nbsp;&nbsp;</span><span>וּ֭קְרָא וְאָנֹכִ֣י אֶֽעֱנֶ֑ה אֹֽו־אֲ֝דַבֵּ֗ר וַהֲשִׁיבֵֽנִי׃</span></p>
<p><span>23&nbsp;&nbsp;&nbsp;</span><span>כַּמָּ֣ה לִ֭י עֲוֹנֹ֣ות וְחַטָּאֹ֑ות פִּֽשְׁעִ֥י וְ֝חַטָּאתִ֗י הֹדִיעֵֽנִי ׃</span></p>
<p><span>24&nbsp;&nbsp;&nbsp;</span><span>לָֽמָּה־פָנֶ֥יךָ תַסְתִּ֑יר וְתַחְשְׁבֵ֖נִי לְאֹויֵ֣ב לָֽךְ׃</span></p>
<p><span>25&nbsp;&nbsp;&nbsp;</span><span>הֶעָלֶ֣ה נִדָּ֣ף תַּעֲרֹ֑וץ וְאֶת־קַ֖שׁ יָבֵ֣שׁ תִּרְדֹּֽף׃</span></p>
<p><span>26&nbsp;&nbsp;&nbsp;</span><span>כִּֽי־תִכְתֹּ֣ב עָלַ֣י מְרֹרֹ֑ות וְ֝תֹורִישֵׁ֗נִי עֲוֹנֹ֥ות נְעוּרָֽי׃</span></p>
<p><span>27&nbsp;&nbsp;&nbsp;</span><span>וְתָ֘שֵׂ֤ם בַּסַּ֨ד ׀ רַגְלַ֗י וְתִשְׁמֹ֥ור כָּל־אָרְחֹותָ֑י עַל־שָׁרְשֵׁ֥י רַ֝גְלַ֗י תִּתְחַקֶּֽה׃</span></p>
<p><span>28&nbsp;&nbsp;&nbsp;</span><span>וְ֭הוּא כְּרָקָ֣ב יִבְלֶ֑ה כְּ֝בֶ֗גֶד אֲכָ֣לֹו עָֽשׁ׃</span></p>
