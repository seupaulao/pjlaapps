<p><span>1&nbsp;&nbsp;&nbsp;</span><span>וַיַּ֥עַן אִיֹּ֗וב וַיֹּאמַֽר׃</span></p>
<p><span>2&nbsp;&nbsp;&nbsp;</span><span>גַּם־הַ֭יֹּום מְרִ֣י שִׂחִ֑י יָ֝דִ֗י כָּבְדָ֥ה עַל־אַנְחָתִֽי׃</span></p>
<p><span>3&nbsp;&nbsp;&nbsp;</span><span>מִֽי־יִתֵּ֣ן יָ֭דַעְתִּי וְאֶמְצָאֵ֑הוּ אָ֝בֹ֗וא עַד־תְּכוּנָתֹֽו׃</span></p>
<p><span>4&nbsp;&nbsp;&nbsp;</span><span>אֶעֶרְכָ֣ה לְפָנָ֣יו מִשְׁפָּ֑ט וּ֝פִ֗י אֲמַלֵּ֥א תֹוכָחֹֽות׃</span></p>
<p><span>5&nbsp;&nbsp;&nbsp;</span><span>אֵ֭דְעָה מִלִּ֣ים יַעֲנֵ֑נִי וְ֝אָבִ֗ינָה מַה־יֹּ֥אמַר לִֽי׃</span></p>
<p><span>6&nbsp;&nbsp;&nbsp;</span><span>הַבְּרָב־כֹּ֖חַ יָרִ֣יב עִמָּדִ֑י לֹ֥א אַךְ־ה֝֗וּא יָשִׂ֥ם בִּֽי׃</span></p>
<p><span>7&nbsp;&nbsp;&nbsp;</span><span>שָׁ֗ם יָ֭שָׁר נֹוכָ֣ח עִמֹּ֑ו וַאֲפַלְּטָ֥ה לָ֝נֶ֗צַח מִשֹּׁפְטִֽי׃</span></p>
<p><span>8&nbsp;&nbsp;&nbsp;</span><span>הֵ֤ן קֶ֣דֶם אֶהֱלֹ֣ךְ וְאֵינֶ֑נּוּ וְ֝אָחֹ֗ור וְֽלֹא־אָבִ֥ין לֹֽו׃</span></p>
<p><span>9&nbsp;&nbsp;&nbsp;</span><span>שְׂמֹ֣אול בַּעֲשֹׂתֹ֣ו וְלֹא־אָ֑חַז יַעְטֹ֥ף יָ֝מִ֗ין וְלֹ֣א אֶרְאֶֽה׃</span></p>
<p><span>10&nbsp;&nbsp;&nbsp;</span><span>כִּֽי־יָ֭דַע דֶּ֣רֶךְ עִמָּדִ֑י בְּ֝חָנַ֗נִי כַּזָּהָ֥ב אֵצֵֽא׃</span></p>
<p><span>11&nbsp;&nbsp;&nbsp;</span><span>בַּ֭אֲשֻׁרֹו אָחֲזָ֣ה רַגְלִ֑י דַּרְכֹּ֖ו שָׁמַ֣רְתִּי וְלֹא־אָֽט׃</span></p>
<p><span>12&nbsp;&nbsp;&nbsp;</span><span>מִצְוַ֣ת פָתָיו וְלֹ֣א אָמִ֑ישׁ מֵ֝חֻקִּ֗י צָפַ֥נְתִּי אִמְרֵי־פִֽיו׃</span></p>
<p><span>13&nbsp;&nbsp;&nbsp;</span><span>וְה֣וּא בְ֭אֶחָד וּמִ֣י יְשִׁיבֶ֑נּוּ וְנַפְשֹׁ֖ו אִוְּתָ֣ה וַיָּֽעַשׂ׃</span></p>
<p><span>14&nbsp;&nbsp;&nbsp;</span><span>כִּ֭י יַשְׁלִ֣ים חֻקִּ֑י וְכָהֵ֖נָּה רַבֹּ֣ות עִמֹּֽו׃</span></p>
<p><span>15&nbsp;&nbsp;&nbsp;</span><span>עַל־כֵּ֭ן מִפָּנָ֣יו אֶבָּהֵ֑ל אֶ֝תְבֹּונֵ֗ן וְאֶפְחַ֥ד מִמֶּֽנּוּ׃</span></p>
<p><span>16&nbsp;&nbsp;&nbsp;</span><span>וְ֭אֵל הֵרַ֣ךְ לִבִּ֑י וְ֝שַׁדַּ֗י הִבְהִילָֽנִי׃</span></p>
<p><span>17&nbsp;&nbsp;&nbsp;</span><span>כִּֽי־לֹ֣א נִ֭צְמַתִּי מִפְּנֵי־חֹ֑שֶׁךְ וּ֝מִפָּנַ֗י כִּסָּה־אֹֽפֶל׃</span></p>
