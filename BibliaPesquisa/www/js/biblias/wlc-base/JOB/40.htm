<p><span>1&nbsp;&nbsp;&nbsp;</span><span>וַיַּ֖עַן יְהוָ֥ה אֶת־אִיֹּ֗וב וַיֹּאמַֽר׃</span></p>
<p><span>2&nbsp;&nbsp;&nbsp;</span><span>הֲ֭רֹב עִם־שַׁדַּ֣י יִסֹּ֑ור מֹוכִ֖יחַ אֱלֹ֣והַּ יַעֲנֶֽנָּה׃  פ</span></p>
<p><span>3&nbsp;&nbsp;&nbsp;</span><span>וַיַּ֖עַן אִיֹּ֥וב אֶת־יְהוָ֗ה וַיֹּאמַֽר׃</span></p>
<p><span>4&nbsp;&nbsp;&nbsp;</span><span>הֵ֣ן קַ֭לֹּתִי מָ֣ה אֲשִׁיבֶ֑ךָּ יָ֝דִ֗י שַׂ֣מְתִּי לְמֹו־פִֽי׃</span></p>
<p><span>5&nbsp;&nbsp;&nbsp;</span><span>אַחַ֣ת דִּ֭בַּרְתִּי וְלֹ֣א אֶֽעֱנֶ֑ה וּ֝שְׁתַּ֗יִם וְלֹ֣א אֹוסִֽיף׃  פ</span></p>
<p><span>6&nbsp;&nbsp;&nbsp;</span><span>וַיַּֽעַן־יְהוָ֣ה אֶת־אִ֭יֹּוב [מִן  כ] [סְעָרָה כ] (מִ֥ן ׀ ק) (סְעָרָ֗ה ק) וַיֹּאמַֽר׃</span></p>
<p><span>7&nbsp;&nbsp;&nbsp;</span><span>אֱזָר־נָ֣א כְגֶ֣בֶר חֲלָצֶ֑יךָ אֶ֝שְׁאָלְךָ֗ וְהֹודִיעֵֽנִי׃</span></p>
<p><span>8&nbsp;&nbsp;&nbsp;</span><span>הַ֭אַף תָּפֵ֣ר מִשְׁפָּטִ֑י תַּ֝רְשִׁיעֵ֗נִי לְמַ֣עַן תִּצְדָּֽק׃</span></p>
<p><span>9&nbsp;&nbsp;&nbsp;</span><span>וְאִם־זְרֹ֖ועַ כָּאֵ֥ל ׀ לָ֑ךְ וּ֝בְקֹ֗ול כָּמֹ֥הוּ תַרְעֵֽם׃</span></p>
<p><span>10&nbsp;&nbsp;&nbsp;</span><span>עֲדֵ֥ה נָ֣א גָֽאֹ֣ון  וָגֹ֑בַהּ וְהֹ֖וד וְהָדָ֣ר תִּלְבָּֽשׁ׃</span></p>
<p><span>11&nbsp;&nbsp;&nbsp;</span><span>הָ֭פֵץ עֶבְרֹ֣ות אַפֶּ֑ךָ וּרְאֵ֥ה כָל־גֵּ֝אֶ֗ה וְהַשְׁפִּילֵֽהוּ׃</span></p>
<p><span>12&nbsp;&nbsp;&nbsp;</span><span>רְאֵ֣ה כָל־גֵּ֭אֶה הַכְנִיעֵ֑הוּ וַהֲדֹ֖ךְ רְשָׁעִ֣ים תַּחְתָּֽם׃</span></p>
<p><span>13&nbsp;&nbsp;&nbsp;</span><span>טָמְנֵ֣ם בֶּעָפָ֣ר יָ֑חַד פְּ֝נֵיהֶ֗ם חֲבֹ֣שׁ בַּטָּמֽוּן׃</span></p>
<p><span>14&nbsp;&nbsp;&nbsp;</span><span>וְגַם־אֲנִ֥י אֹודֶ֑ךָּ כִּֽי־תֹושִׁ֖עַ לְךָ֣ יְמִינֶֽךָ׃</span></p>
<p><span>15&nbsp;&nbsp;&nbsp;</span><span>הִנֵּה־נָ֣א בְ֭הֵמֹות אֲשֶׁר־עָשִׂ֣יתִי עִמָּ֑ךְ חָ֝צִ֗יר כַּבָּקָ֥ר יֹאכֵֽל׃</span></p>
<p><span>16&nbsp;&nbsp;&nbsp;</span><span>הִנֵּה־נָ֣א כֹחֹ֣ו בְמָתְנָ֑יו וְ֝אֹנֹ֗ו בִּשְׁרִירֵ֥י בִטְנֹֽו׃</span></p>
<p><span>17&nbsp;&nbsp;&nbsp;</span><span>יַחְפֹּ֣ץ זְנָבֹ֣ו כְמֹו־אָ֑רֶז גִּידֵ֖י [פַחֲדֹו כ] (פַחֲדָ֣יו ק) יְשֹׂרָֽגוּ׃</span></p>
<p><span>18&nbsp;&nbsp;&nbsp;</span><span>עֲ֭צָמָיו אֲפִיקֵ֣י נְחוּשָׁ֑ה גְּ֝רָמָ֗יו כִּמְטִ֥יל בַּרְזֶֽל׃</span></p>
<p><span>19&nbsp;&nbsp;&nbsp;</span><span>ה֖וּא רֵאשִׁ֣ית דַּרְכֵי־אֵ֑ל הָ֝עֹשֹׂו  יַגֵּ֥שׁ חַרְבֹּֽו׃</span></p>
<p><span>20&nbsp;&nbsp;&nbsp;</span><span>כִּֽי־ב֭וּל  הָרִ֣ים יִשְׂאוּ־לֹ֑ו וְֽכָל־חַיַּ֥ת הַ֝שָּׂדֶ֗ה יְשַֽׂחֲקוּ־שָֽׁם׃</span></p>
<p><span>21&nbsp;&nbsp;&nbsp;</span><span>תַּֽחַת־צֶאֱלִ֥ים  יִשְׁכָּ֑ב בְּסֵ֖תֶר קָנֶ֣ה וּבִצָּֽה׃</span></p>
<p><span>22&nbsp;&nbsp;&nbsp;</span><span>יְסֻכֻּ֣הוּ צֶאֱלִ֣ים צִֽלֲלֹ֑ו יְ֝סֻבּ֗וּהוּ עַרְבֵי־נָֽחַל׃</span></p>
<p><span>23&nbsp;&nbsp;&nbsp;</span><span>הֵ֤ן יַעֲשֹׁ֣ק נָ֭הָר לֹ֣א יַחְפֹּ֑וז יִבְטַ֓ח ׀ כִּֽי־יָגִ֖יחַ יַרְדֵּ֣ן אֶל־פִּֽיהוּ׃</span></p>
<p><span>24&nbsp;&nbsp;&nbsp;</span><span>בְּעֵינָ֥יו יִקָּחֶ֑נּוּ בְּ֝מֹֽוקְשִׁ֗ים יִנְקָב־אָֽף׃</span></p>
