<p><span>1&nbsp;&nbsp;&nbsp;</span><span>וַיַּ֥עַן אִיֹּ֗וב וַיֹּאמַֽר׃</span></p>
<p><span>2&nbsp;&nbsp;&nbsp;</span><span>אָ֭מְנָם כִּ֣י אַתֶּם־עָ֑ם וְ֝עִמָּכֶ֗ם תָּמ֥וּת חָכְמָֽה׃</span></p>
<p><span>3&nbsp;&nbsp;&nbsp;</span><span>גַּם־לִ֤י לֵבָ֨ב ׀ כְּֽמֹוכֶ֗ם  לֹא־נֹפֵ֣ל אָנֹכִ֣י מִכֶּ֑ם וְאֶת־מִי־אֵ֥ין כְּמֹו־אֵֽלֶּה׃</span></p>
<p><span>4&nbsp;&nbsp;&nbsp;</span><span>שְׂחֹ֤ק לְרֵעֵ֨הוּ ׀ אֶֽהְיֶ֗ה קֹרֵ֣א לֶ֭אֱלֹוהַּ וַֽיַּעֲנֵ֑הוּ חֹ֗וק צַדִּ֥יק תָּמִֽים׃</span></p>
<p><span>5&nbsp;&nbsp;&nbsp;</span><span>לַפִּ֣יד בּ֭וּז לְעַשְׁתּ֣וּת שַׁאֲנָ֑ן נָ֝כֹ֗ון לְמֹ֣ועֲדֵי רָֽגֶל׃</span></p>
<p><span>6&nbsp;&nbsp;&nbsp;</span><span>יִשְׁלָ֤יוּ אֹֽהָלִ֨ים ׀ לְשֹׁ֥דְדִ֗ים  וּֽ֭בַטֻּחֹות לְמַרְגִּ֣יזֵי אֵ֑ל לַאֲשֶׁ֤ר הֵבִ֖יא אֱלֹ֣והַּ בְּיָדֹֽו׃</span></p>
<p><span>7&nbsp;&nbsp;&nbsp;</span><span>וְֽאוּלָ֗ם שְׁאַל־נָ֣א בְהֵמֹ֣ות וְתֹרֶ֑ךָּ וְעֹ֥וף הַ֝שָּׁמַ֗יִם וְיַגֶּד־לָֽךְ׃</span></p>
<p><span>8&nbsp;&nbsp;&nbsp;</span><span>אֹ֤ו שִׂ֣יחַ לָאָ֣רֶץ וְתֹרֶ֑ךָּ וִֽיסַפְּר֥וּ לְ֝ךָ֗ דְּגֵ֣י הַיָּֽם׃</span></p>
<p><span>9&nbsp;&nbsp;&nbsp;</span><span>מִ֭י לֹא־יָדַ֣ע בְּכָל־אֵ֑לֶּה כִּ֥י יַד־יְ֝הוָה עָ֣שְׂתָה זֹּֽאת׃</span></p>
<p><span>10&nbsp;&nbsp;&nbsp;</span><span>אֲשֶׁ֣ר בְּ֭יָדֹו נֶ֣פֶשׁ כָּל־חָ֑י וְ֝ר֗וּחַ כָּל־בְּשַׂר־אִֽישׁ׃</span></p>
<p><span>11&nbsp;&nbsp;&nbsp;</span><span>הֲלֹא־אֹ֭זֶן מִלִּ֣ין תִּבְחָ֑ן וְ֝חֵ֗ךְ אֹ֣כֶל יִטְעַם־לֹֽו׃</span></p>
<p><span>12&nbsp;&nbsp;&nbsp;</span><span>בִּֽישִׁישִׁ֥ים חָכְמָ֑ה וְאֹ֖רֶךְ יָמִ֣ים תְּבוּנָֽה׃</span></p>
<p><span>13&nbsp;&nbsp;&nbsp;</span><span>עִ֭מֹּו חָכְמָ֣ה וּגְבוּרָ֑ה לֹ֝֗ו עֵצָ֥ה וּתְבוּנָֽה׃</span></p>
<p><span>14&nbsp;&nbsp;&nbsp;</span><span>הֵ֣ן יַ֭הֲרֹוס וְלֹ֣א יִבָּנֶ֑ה יִסְגֹּ֥ר עַל־אִ֝֗ישׁ וְלֹ֣א יִפָּתֵֽחַ׃</span></p>
<p><span>15&nbsp;&nbsp;&nbsp;</span><span>הֵ֤ן יַעְצֹ֣ר בַּמַּ֣יִם וְיִבָ֑שׁוּ וִֽ֝ישַׁלְּחֵ֗ם וְיַ֖הַפְכוּ אָֽרֶץ׃</span></p>
<p><span>16&nbsp;&nbsp;&nbsp;</span><span>עִ֭מֹּו עֹ֣ז וְתֽוּשִׁיָּ֑ה  לֹ֝֗ו שֹׁגֵ֥ג וּמַשְׁגֶּֽה׃</span></p>
<p><span>17&nbsp;&nbsp;&nbsp;</span><span>מֹולִ֣יךְ יֹועֲצִ֣ים שֹׁולָ֑ל וְֽשֹׁפְטִ֥ים יְהֹולֵֽל׃</span></p>
<p><span>18&nbsp;&nbsp;&nbsp;</span><span>מוּסַ֣ר מְלָכִ֣ים פִּתֵּ֑חַ וַיֶּאְסֹ֥ר אֵ֝זֹ֗ור בְּמָתְנֵיהֶֽם׃</span></p>
<p><span>19&nbsp;&nbsp;&nbsp;</span><span>מֹולִ֣יךְ כֹּהֲנִ֣ים שֹׁולָ֑ל וְאֵֽתָנִ֣ים יְסַלֵּֽף׃</span></p>
<p><span>20&nbsp;&nbsp;&nbsp;</span><span>מֵסִ֣יר פָה לְנֶאֱמָנִ֑ים וְטַ֖עַם זְקֵנִ֣ים יִקָּֽח׃</span></p>
<p><span>21&nbsp;&nbsp;&nbsp;</span><span>שֹׁופֵ֣ךְ בּ֭וּז עַל־נְדִיבִ֑ים וּמְזִ֖יחַ אֲפִיקִ֣ים רִפָּֽה׃</span></p>
<p><span>22&nbsp;&nbsp;&nbsp;</span><span>מְגַלֶּ֣ה עֲ֭מֻקֹות מִנִּי־חֹ֑שֶׁךְ וַיֹּצֵ֖א לָאֹ֣ור צַלְמָֽוֶת׃</span></p>
<p><span>23&nbsp;&nbsp;&nbsp;</span><span>מַשְׂגִּ֣יא לַ֭גֹּויִם וַֽיְאַבְּדֵ֑ם שֹׁטֵ֥חַ לַ֝גֹּויִ֗ם וַיַּנְחֵֽם׃</span></p>
<p><span>24&nbsp;&nbsp;&nbsp;</span><span>מֵסִ֗יר לֵ֭ב רָאשֵׁ֣י עַם־הָאָ֑רֶץ וַ֝יַּתְעֵ֗ם בְּתֹ֣הוּ לֹא־דָֽרֶךְ׃</span></p>
<p><span>25&nbsp;&nbsp;&nbsp;</span><span>יְמַֽשְׁשׁוּ־חֹ֥שֶׁךְ וְלֹא־אֹ֑ור וַ֝יַּתְעֵ֗ם כַּשִּׁכֹּֽור׃</span></p>
