<p><span>1&nbsp;&nbsp;&nbsp;</span><span>וַיֹּ֥סֶף אֱלִיה֗וּא וַיֹּאמַֽר׃</span></p>
<p><span>2&nbsp;&nbsp;&nbsp;</span><span>כַּתַּר־לִ֣י זְ֭עֵיר וַאֲחַוֶּ֑ךָּ כִּ֤י עֹ֖וד לֶאֱלֹ֣והַּ מִלִּֽים׃</span></p>
<p><span>3&nbsp;&nbsp;&nbsp;</span><span>אֶשָּׂ֣א דֵ֭עִי לְמֵרָחֹ֑וק וּ֝לְפֹעֲלִ֗י אֶֽתֵּֽן־צֶֽדֶק׃</span></p>
<p><span>4&nbsp;&nbsp;&nbsp;</span><span>כִּֽי־אָ֭מְנָם לֹא־שֶׁ֣קֶר מִלָּ֑י תְּמִ֖ים דֵּעֹ֣ות עִמָּֽךְ׃</span></p>
<p><span>5&nbsp;&nbsp;&nbsp;</span><span>הֶן־אֵ֣ל כַּ֭בִּיר וְלֹ֣א יִמְאָ֑ס כַּ֝בִּ֗יר כֹּ֣חַֽ לֵֽב׃</span></p>
<p><span>6&nbsp;&nbsp;&nbsp;</span><span>לֹא־יְחַיֶּ֥ה רָשָׁ֑ע וּמִשְׁפַּ֖ט עֲנִיִּ֣ים יִתֵּֽן׃</span></p>
<p><span>7&nbsp;&nbsp;&nbsp;</span><span>לֹֽא־יִגְרַ֥ע מִצַּדִּ֗יק עֵ֫ינָ֥יו וְאֶת־מְלָכִ֥ים לַכִּסֵּ֑א וַיֹּשִׁיבֵ֥ם לָ֝נֶ֗צַח וַיִּגְבָּֽהוּ׃</span></p>
<p><span>8&nbsp;&nbsp;&nbsp;</span><span>וְאִם־אֲסוּרִ֥ים בַּזִּקִּ֑ים יִ֝לָּכְד֗וּן בְּחַבְלֵי־עֹֽנִי׃</span></p>
<p><span>9&nbsp;&nbsp;&nbsp;</span><span>וַיַּגֵּ֣ד לָהֶ֣ם פָּעֳלָ֑ם וּ֝פִשְׁעֵיהֶ֗ם כִּ֣י יִתְגַּבָּֽרוּ׃</span></p>
<p><span>10&nbsp;&nbsp;&nbsp;</span><span>וַיִּ֣גֶל אָ֭זְנָם לַמּוּסָ֑ר וַ֝יֹּ֗אמֶר כִּֽי־יְשֻׁב֥וּן מֵאָֽוֶן׃</span></p>
<p><span>11&nbsp;&nbsp;&nbsp;</span><span>אִֽם־יִשְׁמְע֗וּ וְֽיַ֫עֲבֹ֥דוּ יְכַלּ֣וּ יְמֵיהֶ֣ם בַּטֹּ֑וב וּ֝שְׁנֵיהֶ֗ם בַּנְּעִימִֽים׃</span></p>
<p><span>12&nbsp;&nbsp;&nbsp;</span><span>וְאִם־לֹ֣א יִ֭שְׁמְעוּ בְּשֶׁ֣לַח יַעֲבֹ֑רוּ וְ֝יִגְוְע֗וּ כִּבְלִי־דָֽעַת ׃</span></p>
<p><span>13&nbsp;&nbsp;&nbsp;</span><span>וְֽחַנְפֵי־לֵ֭ב יָשִׂ֣ימוּ אָ֑ף לֹ֥א יְ֝שַׁוְּע֗וּ כִּ֣י אֲסָרָֽם׃</span></p>
<p><span>14&nbsp;&nbsp;&nbsp;</span><span>תָּמֹ֣ת בַּנֹּ֣עַר נַפְשָׁ֑ם וְ֝חַיָּתָ֗ם בַּקְּדֵשִֽׁים׃</span></p>
<p><span>15&nbsp;&nbsp;&nbsp;</span><span>יְחַלֵּ֣ץ עָנִ֣י בְעָנְיֹ֑ו וְיִ֖גֶל בַּלַּ֣חַץ אָזְנָֽם׃</span></p>
<p><span>16&nbsp;&nbsp;&nbsp;</span><span>וְאַ֤ף הֲסִיתְךָ֨  ׀ מִפִּי־צָ֗ר רַ֭חַב לֹא־מוּצָ֣ק תַּחְתֶּ֑יהָ וְנַ֥חַת לְחָנְךָ֗ מָ֣לֵא דָֽשֶׁן׃</span></p>
<p><span>17&nbsp;&nbsp;&nbsp;</span><span>וְדִין־רָשָׁ֥ע מָלֵ֑אתָ דִּ֖ין וּמִשְׁפָּ֣ט יִתְמֹֽכוּ׃</span></p>
<p><span>18&nbsp;&nbsp;&nbsp;</span><span>כִּֽי־חֵ֭מָה פֶּן־יְסִֽיתְךָ֣ בְסָ֑פֶק וְרָב־כֹּ֝֗פֶר אַל־יַטֶּֽךָּ׃</span></p>
<p><span>19&nbsp;&nbsp;&nbsp;</span><span>הֲיַעֲרֹ֣ךְ שׁ֖וּעֲךָ לֹ֣א בְצָ֑ר וְ֝כֹ֗ל מַאֲמַצֵּי־כֹֽחַ׃</span></p>
<p><span>20&nbsp;&nbsp;&nbsp;</span><span>אַל־תִּשְׁאַ֥ף הַלָּ֑יְלָה לַעֲלֹ֖ות עַמִּ֣ים תַּחְתָּֽם׃</span></p>
<p><span>21&nbsp;&nbsp;&nbsp;</span><span>הִ֭שָּׁמֶר אַל־תֵּ֣פֶן אֶל־אָ֑וֶן כִּֽי־עַל־זֶ֝֗ה  בָּחַ֥רְתָּ מֵעֹֽנִי׃</span></p>
<p><span>22&nbsp;&nbsp;&nbsp;</span><span>הֶן־אֵ֭ל יַשְׂגִּ֣יב בְּכֹחֹ֑ו מִ֖י כָמֹ֣הוּ מֹורֶֽה׃</span></p>
<p><span>23&nbsp;&nbsp;&nbsp;</span><span>מִֽי־פָקַ֣ד עָלָ֣יו דַּרְכֹּ֑ו וּמִֽי־אָ֝מַ֗ר פָּעַ֥לְתָּ עַוְלָֽה׃</span></p>
<p><span>24&nbsp;&nbsp;&nbsp;</span><span>זְ֭כֹר כִּֽי־תַשְׂגִּ֣יא פָעֳלֹ֑ו אֲשֶׁ֖ר שֹׁרְר֣וּ אֲנָשִֽׁים׃</span></p>
<p><span>25&nbsp;&nbsp;&nbsp;</span><span>כָּל־אָדָ֥ם חָֽזוּ־בֹ֑ו אֱ֝נֹ֗ושׁ יַבִּ֥יט מֵרָחֹֽוק׃</span></p>
<p><span>26&nbsp;&nbsp;&nbsp;</span><span>הֶן־אֵ֣ל גִּיא וְלֹ֣א נֵדָ֑ע מִסְפַּ֖ר שָׁנָ֣יו וְלֹא־חֵֽקֶר׃</span></p>
<p><span>27&nbsp;&nbsp;&nbsp;</span><span>כִּ֭י יְגָרַ֣ע נִטְפֵי־מָ֑יִם יָזֹ֖קּוּ מָטָ֣ר לְאֵדֹֽו׃</span></p>
<p><span>28&nbsp;&nbsp;&nbsp;</span><span>אֲשֶֽׁר־יִזְּל֥וּ שְׁחָקִ֑ים יִ֝רְעֲפ֗וּ עֲלֵ֤י ׀ אָדָ֬ם רָֽב׃</span></p>
<p><span>29&nbsp;&nbsp;&nbsp;</span><span>אַ֣ף אִם־יָ֭בִין מִפְרְשֵׂי־עָ֑ב תְּ֝שֻׁאֹ֗ות סֻכָּתֹֽו׃</span></p>
<p><span>30&nbsp;&nbsp;&nbsp;</span><span>הֵן־פָּרַ֣שׂ עָלָ֣יו אֹורֹ֑ו וְשָׁרְשֵׁ֖י הַיָּ֣ם כִּסָּֽה׃</span></p>
<p><span>31&nbsp;&nbsp;&nbsp;</span><span>כִּי־בָ֭ם יָדִ֣ין עַמִּ֑ים יִֽתֶּן־אֹ֥כֶל לְמַכְבִּֽיר׃</span></p>
<p><span>32&nbsp;&nbsp;&nbsp;</span><span>עַל־כַּפַּ֥יִם כִּסָּה־אֹ֑ור וַיְצַ֖ו עָלֶ֣יהָ בְמַפְגִּֽיעַ׃</span></p>
<p><span>33&nbsp;&nbsp;&nbsp;</span><span>יַגִּ֣יד עָלָ֣יו רֵעֹ֑ו מִ֝קְנֶ֗ה אַ֣ף עַל־עֹולֶֽה׃</span></p>
