<p><span>1&nbsp;&nbsp;&nbsp;</span><span>הֲלֹא־צָבָ֣א לֶאֱנֹ֣ושׁ [עַל־ כ] (עֲלֵי־אָ֑רֶץ ק) וְכִימֵ֖י שָׂכִ֣יר יָמָֽיו׃</span></p>
<p><span>2&nbsp;&nbsp;&nbsp;</span><span>כְּעֶ֥בֶד יִשְׁאַף־צֵ֑ל וּ֝כְשָׂכִ֗יר יְקַוֶּ֥ה פָעֳלֹֽו׃</span></p>
<p><span>3&nbsp;&nbsp;&nbsp;</span><span>כֵּ֤ן הָנְחַ֣לְתִּי לִ֭י יַרְחֵי־שָׁ֑וְא וְלֵילֹ֥ות עָ֝מָ֗ל מִנּוּ־לִֽי׃</span></p>
<p><span>4&nbsp;&nbsp;&nbsp;</span><span>אִם־שָׁכַ֗בְתִּי וְאָמַ֗רְתִּי מָתַ֣י אָ֭קוּם וּמִדַּד־עָ֑רֶב וְשָׂבַ֖עְתִּי נְדֻדִ֣ים עֲדֵי־נָֽשֶׁף׃</span></p>
<p><span>5&nbsp;&nbsp;&nbsp;</span><span>לָ֘בַ֤שׁ בְּשָׂרִ֣י רִ֭מָּה [וְגִישׁ כ] (וְג֣וּשׁ ק) עָפָ֑ר עֹורִ֥י רָ֝גַ֗ע וַיִּמָּאֵֽס׃</span></p>
<p><span>6&nbsp;&nbsp;&nbsp;</span><span>יָמַ֣י קַ֭לּוּ מִנִּי־אָ֑רֶג וַ֝יִּכְל֗וּ בְּאֶ֣פֶס תִּקְוָֽה׃</span></p>
<p><span>7&nbsp;&nbsp;&nbsp;</span><span>זְ֭כֹר כִּי־ר֣וּחַ חַיָּ֑י לֹא־תָשׁ֥וּב עֵ֝ינִ֗י לִרְאֹ֥ות טֹֽוב׃</span></p>
<p><span>8&nbsp;&nbsp;&nbsp;</span><span>לֹֽא־תְ֭שׁוּרֵנִי עֵ֣ין רֹ֑אִי  עֵינֶ֖יךָ בִּ֣י וְאֵינֶֽנִּי׃</span></p>
<p><span>9&nbsp;&nbsp;&nbsp;</span><span>כָּלָ֣ה עָ֭נָן וַיֵּלַ֑ךְ כֵּ֥ן יֹורֵ֥ד אֹ֗ול לֹ֣א יַעֲלֶֽה׃</span></p>
<p><span>10&nbsp;&nbsp;&nbsp;</span><span>לֹא־יָשׁ֣וּב עֹ֣וד לְבֵיתֹ֑ו וְלֹא־יַכִּירֶ֖נּוּ עֹ֣וד מְקֹמֹֽו׃</span></p>
<p><span>11&nbsp;&nbsp;&nbsp;</span><span>גַּם־אֲנִי֮ לֹ֤א אֶחֱשָׂ֫ךְ פִּ֥י אֲ‍ֽ֭דַבְּרָה בְּצַ֣ר רוּחִ֑י אָ֝שִׂ֗יחָה בְּמַ֣ר נַפְשִֽׁי׃</span></p>
<p><span>12&nbsp;&nbsp;&nbsp;</span><span>הֲ‍ֽיָם־אָ֭נִי אִם־תַּנִּ֑ין כִּֽי־תָשִׂ֖ים עָלַ֣י מִשְׁמָֽר׃</span></p>
<p><span>13&nbsp;&nbsp;&nbsp;</span><span>כִּֽי־אָ֭מַרְתִּי תְּנַחֲמֵ֣נִי עַרְשִׂ֑י יִשָּׂ֥א בְ֝שִׂיחִ֗י מִשְׁכָּבִֽי׃</span></p>
<p><span>14&nbsp;&nbsp;&nbsp;</span><span>וְחִתַּתַּ֥נִי בַחֲלֹמֹ֑ות וּֽמֵחֶזְיֹנֹ֥ות תְּבַעֲתַֽנִּי׃</span></p>
<p><span>15&nbsp;&nbsp;&nbsp;</span><span>וַתִּבְחַ֣ר מַחֲנָ֣ק נַפְשִׁ֑י מָ֝֗וֶת מֵֽעַצְמֹותָֽי׃</span></p>
<p><span>16&nbsp;&nbsp;&nbsp;</span><span>מָ֭אַסְתִּי לֹא־לְעֹלָ֣ם אֶֽחְיֶ֑ה חֲדַ֥ל מִ֝מֶּ֗נִּי כִּי־הֶ֥בֶל יָמָֽי׃</span></p>
<p><span>17&nbsp;&nbsp;&nbsp;</span><span>מָֽה־אֱ֭נֹושׁ כִּ֣י תְגַדְּלֶ֑נּוּ וְכִי־תָשִׁ֖ית אֵלָ֣יו לִבֶּֽךָ׃</span></p>
<p><span>18&nbsp;&nbsp;&nbsp;</span><span>וַתִּפְקְדֶ֥נּוּ לִבְקָרִ֑ים לִ֝רְגָעִ֗ים תִּבְחָנֶֽנּוּ׃</span></p>
<p><span>19&nbsp;&nbsp;&nbsp;</span><span>כַּ֭מָּה לֹא־תִשְׁעֶ֣ה מִמֶּ֑נִּי לֹֽא־תַ֝רְפֵּ֗נִי עַד־בִּלְעִ֥י רֻקִּֽי׃</span></p>
<p><span>20&nbsp;&nbsp;&nbsp;</span><span>חָטָ֡אתִי מָ֤ה אֶפְעַ֨ל ׀ לָךְ֮ נֹצֵ֪ר הָאָ֫דָ֥ם לָ֤מָה שַׂמְתַּ֣נִי לְמִפְגָּ֣ע לָ֑ךְ וָאֶהְיֶ֖ה עָלַ֣י לְמַשָּֽׂא׃</span></p>
<p><span>21&nbsp;&nbsp;&nbsp;</span><span>וּמֶ֤ה ׀ לֹא־תִשָּׂ֣א פִשְׁעִי֮ וְתַעֲבִ֪יר אֶת־עֲוֹ֫נִ֥י כִּֽי־עַ֭תָּה לֶעָפָ֣ר אֶשְׁכָּ֑ב וְשִׁ֖חֲרְתַּ֣נִי וְאֵינֶֽנִּי׃  פ</span></p>
