<p><span>1&nbsp;&nbsp;&nbsp;</span><span>וַיַּֽעַן־יְהוָ֣ה אֶת־אִ֭יֹּוב [מִן  כ] [הַסְּעָרָה כ] (מִ֥ן ׀ ק) (הַסְּעָרָ֗ה ק) וַיֹּאמַֽר׃</span></p>
<p><span>2&nbsp;&nbsp;&nbsp;</span><span>מִ֤י זֶ֨ה ׀ מַחְשִׁ֖יךְ עֵצָ֥ה בְמִלִּ֗ין  בְּֽלִי־דָֽעַת׃</span></p>
<p><span>3&nbsp;&nbsp;&nbsp;</span><span>אֱזָר־נָ֣א כְגֶ֣בֶר חֲלָצֶ֑יךָ וְ֝אֶשְׁאָלְךָ֗ וְהֹודִיעֵֽנִי׃</span></p>
<p><span>4&nbsp;&nbsp;&nbsp;</span><span>אֵיפֹ֣ה הָ֭יִיתָ בְּיָסְדִי־אָ֑רֶץ הַ֝גֵּ֗ד אִם־יָדַ֥עְתָּ בִינָֽה׃</span></p>
<p><span>5&nbsp;&nbsp;&nbsp;</span><span>מִי־שָׂ֣ם מְ֭מַדֶּיהָ כִּ֣י תֵדָ֑ע אֹ֤ו מִֽי־נָטָ֖ה עָלֶ֣יהָ קָּֽו׃</span></p>
<p><span>6&nbsp;&nbsp;&nbsp;</span><span>עַל־מָ֭ה אֲדָנֶ֣יהָ הָטְבָּ֑עוּ אֹ֥ו מִֽי־יָ֝רָ֗ה אֶ֣בֶן פִּנָּתָֽהּ׃</span></p>
<p><span>7&nbsp;&nbsp;&nbsp;</span><span>בְּרָן־יַ֭חַד כֹּ֣וכְבֵי בֹ֑קֶר וַ֝יָּרִ֗יעוּ כָּל־בְּנֵ֥י אֱלֹהִֽים׃</span></p>
<p><span>8&nbsp;&nbsp;&nbsp;</span><span>וַיָּ֣סֶךְ בִּדְלָתַ֣יִם יָ֑ם בְּ֝גִיחֹ֗ו מֵרֶ֥חֶם יֵצֵֽא׃</span></p>
<p><span>9&nbsp;&nbsp;&nbsp;</span><span>בְּשׂוּמִ֣י עָנָ֣ן לְבֻשֹׁ֑ו וַ֝עֲרָפֶ֗ל חֲתֻלָּתֹֽו׃</span></p>
<p><span>10&nbsp;&nbsp;&nbsp;</span><span>וָאֶשְׁבֹּ֣ר עָלָ֣יו חֻקִּ֑י וָֽ֝אָשִׂ֗ים בְּרִ֣יחַ וּדְלָתָֽיִם׃</span></p>
<p><span>11&nbsp;&nbsp;&nbsp;</span><span>וָאֹמַ֗ר עַד־פֹּ֣ה תָ֭בֹוא וְלֹ֣א תֹסִ֑יף וּפֹ֥א־יָ֝שִׁ֗ית בִּגְאֹ֥ון גַּלֶּֽיךָ׃</span></p>
<p><span>12&nbsp;&nbsp;&nbsp;</span><span>הְֽ֭מִיָּמֶיךָ  צִוִּ֣יתָ בֹּ֑קֶר [יִדַּעְתָּה כ] [שַׁחַר כ] (יִדַּ֖עְתָּ  ק) (הַשַּׁ֣חַר ק) מְקֹמֹֽו׃</span></p>
<p><span>13&nbsp;&nbsp;&nbsp;</span><span>לֶ֭אֱחֹז בְּכַנְפֹ֣ות הָאָ֑רֶץ וְיִנָּעֲר֖וּ רְשָׁעִ֣ים  מִמֶּֽנָּה׃</span></p>
<p><span>14&nbsp;&nbsp;&nbsp;</span><span>תִּ֭תְהַפֵּךְ כְּחֹ֣מֶר חֹותָ֑ם וְ֝יִֽתְיַצְּב֗וּ כְּמֹ֣ו לְבֽוּשׁ׃</span></p>
<p><span>15&nbsp;&nbsp;&nbsp;</span><span>וְיִמָּנַ֣ע מֵרְשָׁעִ֣ים  אֹורָ֑ם וּזְרֹ֥ועַ רָ֝מָ֗ה תִּשָּׁבֵֽר׃</span></p>
<p><span>16&nbsp;&nbsp;&nbsp;</span><span>הֲ֭בָאתָ עַד־נִבְכֵי־יָ֑ם וּבְחֵ֥קֶר תְּ֝הֹ֗ום הִתְהַלָּֽכְתָּ׃</span></p>
<p><span>17&nbsp;&nbsp;&nbsp;</span><span>הֲנִגְל֣וּ לְ֭ךָ שַׁעֲרֵי־מָ֑וֶת וְשַׁעֲרֵ֖י צַלְמָ֣וֶת תִּרְאֶֽה׃</span></p>
<p><span>18&nbsp;&nbsp;&nbsp;</span><span>הִ֭תְבֹּנַנְתָּ עַד־רַחֲבֵי־אָ֑רֶץ הַ֝גֵּ֗ד אִם־יָדַ֥עְתָּ כֻלָּֽהּ׃</span></p>
<p><span>19&nbsp;&nbsp;&nbsp;</span><span>אֵי־זֶ֣ה הַ֭דֶּרֶךְ יִשְׁכָּן־אֹ֑ור וְ֝חֹ֗שֶׁךְ אֵי־זֶ֥ה מְקֹמֹֽו׃</span></p>
<p><span>20&nbsp;&nbsp;&nbsp;</span><span>כִּ֣י תִ֭קָּחֶנּוּ אֶל־גְּבוּלֹ֑ו וְכִֽי־תָ֝בִ֗ין  נְתִיבֹ֥ות בֵּיתֹֽו׃</span></p>
<p><span>21&nbsp;&nbsp;&nbsp;</span><span>יָ֭דַעְתָּ כִּי־אָ֣ז תִּוָּלֵ֑ד וּמִסְפַּ֖ר יָמֶ֣יךָ רַבִּֽים׃</span></p>
<p><span>22&nbsp;&nbsp;&nbsp;</span><span>הֲ֭בָאתָ אֶל־אֹצְרֹ֣ות שָׁ֑לֶג וְאֹצְרֹ֖ות בָּרָ֣ד תִּרְאֶֽה׃</span></p>
<p><span>23&nbsp;&nbsp;&nbsp;</span><span>אֲשֶׁר־חָשַׂ֥כְתִּי לְעֶת־צָ֑ר לְיֹ֥ום קְ֝רָ֗ב וּמִלְחָמָֽה׃</span></p>
<p><span>24&nbsp;&nbsp;&nbsp;</span><span>אֵי־זֶ֣ה הַ֭דֶּרֶךְ יֵחָ֣לֶק אֹ֑ור יָפֵ֖ץ קָדִ֣ים עֲלֵי־אָֽרֶץ׃</span></p>
<p><span>25&nbsp;&nbsp;&nbsp;</span><span>מִֽי־פִלַּ֣ג לַשֶּׁ֣טֶף תְּעָלָ֑ה וְ֝דֶ֗רֶךְ לַחֲזִ֥יז קֹלֹֽות׃</span></p>
<p><span>26&nbsp;&nbsp;&nbsp;</span><span>לְ֭הַמְטִיר עַל־אֶ֣רֶץ לֹא־אִ֑ישׁ מִ֝דְבָּ֗ר לֹא־אָדָ֥ם בֹּֽו׃</span></p>
<p><span>27&nbsp;&nbsp;&nbsp;</span><span>לְהַשְׂבִּ֣יעַ שֹׁ֖אָה וּמְשֹׁאָ֑ה וּ֝לְהַצְמִ֗יחַ מֹ֣צָא דֶֽשֶׁא׃</span></p>
<p><span>28&nbsp;&nbsp;&nbsp;</span><span>הֲיֵשׁ־לַמָּטָ֥ר אָ֑ב אֹ֥ו מִי־הֹ֝ולִ֗יד אֶגְלֵי־טָֽל׃</span></p>
<p><span>29&nbsp;&nbsp;&nbsp;</span><span>מִבֶּ֣טֶן מִ֭י יָצָ֣א הַקָּ֑רַח וּכְפֹ֥ר מַיִם  מִ֣י יְלָדֹֽו׃</span></p>
<p><span>30&nbsp;&nbsp;&nbsp;</span><span>כָּ֭אֶבֶן מַ֣יִם יִתְחַבָּ֑אוּ וּפְנֵ֥י תְ֝הֹ֗ום יִתְלַכָּֽדוּ׃</span></p>
<p><span>31&nbsp;&nbsp;&nbsp;</span><span>הַֽ֭תְקַשֵּׁר מַעֲדַנֹּ֣ות כִּימָ֑ה אֹֽו־מֹשְׁכֹ֖ות כְּסִ֣יל תְּפַתֵּֽחַ׃</span></p>
<p><span>32&nbsp;&nbsp;&nbsp;</span><span>הֲתֹצִ֣יא מַזָּרֹ֣ות בְּעִתֹּ֑ו וְ֝עַ֗יִשׁ עַל־בָּנֶ֥יהָ תַנְחֵֽם׃</span></p>
<p><span>33&nbsp;&nbsp;&nbsp;</span><span>הֲ֭יָדַעְתָּ חֻקֹּ֣ות שָׁמָ֑יִם אִם־תָּשִׂ֖ים מִשְׁטָרֹ֣ו בָאָֽרֶץ׃</span></p>
<p><span>34&nbsp;&nbsp;&nbsp;</span><span>הֲתָרִ֣ים לָעָ֣ב קֹולֶ֑ךָ וְֽשִׁפְעַת־מַ֥יִם תְּכַסֶּֽךָּ׃</span></p>
<p><span>35&nbsp;&nbsp;&nbsp;</span><span>הַֽתְשַׁלַּ֣ח בְּרָקִ֣ים וְיֵלֵ֑כוּ וְיֹאמְר֖וּ לְךָ֣ הִנֵּֽנוּ׃</span></p>
<p><span>36&nbsp;&nbsp;&nbsp;</span><span>מִישָׁ֭־ת בַּטֻּחֹ֣ות חָכְמָ֑ה אֹ֤ו מִֽי־נָתַ֖ן לַשֶּׂ֣כְוִי בִינָֽה׃</span></p>
<p><span>37&nbsp;&nbsp;&nbsp;</span><span>מִֽי־יְסַפֵּ֣ר שְׁחָקִ֣ים בְּחָכְמָ֑ה וְנִבְלֵ֥י מַ֗יִם מִ֣י יַשְׁכִּֽיב׃</span></p>
<p><span>38&nbsp;&nbsp;&nbsp;</span><span>בְּצֶ֣קֶת עָ֭פָר לַמּוּצָ֑ק וּרְגָבִ֥ים יְדֻבָּֽקוּ׃</span></p>
<p><span>39&nbsp;&nbsp;&nbsp;</span><span>הֲתָצ֣וּד לְלָבִ֣יא טָ֑רֶף וְחַיַּ֖ת כְּפִירִ֣ים תְּמַלֵּֽא׃</span></p>
<p><span>40&nbsp;&nbsp;&nbsp;</span><span>כִּי־יָשֹׁ֥חוּ בַמְּעֹונֹ֑ות יֵשְׁב֖וּ בַסֻּכָּ֣ה לְמֹו־אָֽרֶב׃</span></p>
<p><span>41&nbsp;&nbsp;&nbsp;</span><span>מִ֤י יָכִ֥ין לָעֹרֵ֗ב צֵ֫ידֹ֥ו כִּֽי־ [יְלָדֹו כ] (יְ֭לָדָיו ק) אֶל־אֵ֣ל יְשַׁוֵּ֑עוּ יִ֝תְע֗וּ לִבְלִי־אֹֽכֶל׃</span></p>
