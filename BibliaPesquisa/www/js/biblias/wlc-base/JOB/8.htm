<p><span>1&nbsp;&nbsp;&nbsp;</span><span>וַ֭יַּעַן בִּלְדַּ֥ד הַשּׁוּחִ֗י וַיֹאמַֽר ׃</span></p>
<p><span>2&nbsp;&nbsp;&nbsp;</span><span>עַד־אָ֥ן תְּמַלֶּל־אֵ֑לֶּה וְר֥וּחַ כַּ֝בִּיר אִמְרֵי־פִֽיךָ׃</span></p>
<p><span>3&nbsp;&nbsp;&nbsp;</span><span>הַ֭אֵל יְעַוֵּ֣ת מִשְׁפָּ֑ט וְאִםשַׁ֝־דַּ֗י יְעַוֵּֽת־צֶֽדֶק׃</span></p>
<p><span>4&nbsp;&nbsp;&nbsp;</span><span>אִם־בָּנֶ֥יךָ חָֽטְאוּ־לֹ֑ו וַֽ֝יְשַׁלְּחֵ֗ם בְּיַד־פִּשְׁעָֽם׃</span></p>
<p><span>5&nbsp;&nbsp;&nbsp;</span><span>אִם־אַ֭תָּה תְּשַׁחֵ֣ר אֶל־אֵ֑ל וְאֶלשַׁ֝־דַּ֗י תִּתְחַנָּֽן׃</span></p>
<p><span>6&nbsp;&nbsp;&nbsp;</span><span>אִם־זַ֥ךְ וְיָשָׁ֗ר אָ֥תָּה כִּי־עַ֭תָּה יָעִ֣יר עָלֶ֑יךָ וְ֝שִׁלַּ֗ם נְוַ֣ת צִדְקֶֽךָ׃</span></p>
<p><span>7&nbsp;&nbsp;&nbsp;</span><span>וְהָיָ֣ה רֵאשִׁיתְךָ֣ מִצְעָ֑ר וְ֝אַחֲרִיתְךָ֗ יִשְׂגֶּ֥ה מְאֹֽד׃</span></p>
<p><span>8&nbsp;&nbsp;&nbsp;</span><span>כִּֽי־שְׁאַל־נָ֭א לְדֹ֣ר רִישֹׁ֑ון וְ֝כֹונֵ֗ן לְחֵ֣קֶר אֲבֹותָֽם׃</span></p>
<p><span>9&nbsp;&nbsp;&nbsp;</span><span>כִּֽי־תְמֹ֣ול אֲ֭נַחְנוּ וְלֹ֣א נֵדָ֑ע כִּ֤י צֵ֖ל יָמֵ֣ינוּ עֲלֵי־אָֽרֶץ׃</span></p>
<p><span>10&nbsp;&nbsp;&nbsp;</span><span>הֲלֹא־הֵ֣ם יֹ֭ורוּךָ יֹ֣אמְרוּ לָ֑ךְ וּ֝מִלִּבָּ֗ם יֹוצִ֥אוּ מִלִּֽים׃</span></p>
<p><span>11&nbsp;&nbsp;&nbsp;</span><span>הֲיִֽגְאֶה־גֹּ֭מֶא בְּלֹ֣א בִצָּ֑ה יִשְׂגֶּה־אָ֥חוּ בְלִי־מָֽיִם׃</span></p>
<p><span>12&nbsp;&nbsp;&nbsp;</span><span>עֹדֶ֣נּוּ בְ֭אִבֹּו לֹ֣א יִקָּטֵ֑ף וְלִפְנֵ֖י כָל־חָצִ֣יר יִיבָֽשׁ׃</span></p>
<p><span>13&nbsp;&nbsp;&nbsp;</span><span>כֵּ֗ן אָ֭רְחֹות כָּל־שֹׁ֣כְחֵי אֵ֑ל וְתִקְוַ֖ת חָנֵ֣ף תֹּאבֵֽד׃</span></p>
<p><span>14&nbsp;&nbsp;&nbsp;</span><span>אֲשֶׁר־יָקֹ֥וט כִּסְלֹ֑ו וּבֵ֥ית עַ֝כָּבִ֗ישׁ מִבְטַחֹֽו׃</span></p>
<p><span>15&nbsp;&nbsp;&nbsp;</span><span>יִשָּׁעֵ֣ן עַל־בֵּ֭יתֹו וְלֹ֣א יַעֲמֹ֑ד יַחֲזִ֥יק בֹּ֝֗ו וְלֹ֣א יָקֽוּם׃</span></p>
<p><span>16&nbsp;&nbsp;&nbsp;</span><span>רָטֹ֣ב ה֖וּא לִפְנֵי־שָׁ֑מֶשׁ וְעַ֥ל  גַּ֝נָּתֹ֗ו יֹֽנַקְתֹּ֥ו  תֵצֵֽא׃</span></p>
<p><span>17&nbsp;&nbsp;&nbsp;</span><span>עַל־גַּ֭ל שָֽׁרָשָׁ֣יו יְסֻבָּ֑כוּ בֵּ֖ית אֲבָנִ֣ים יֶחֱזֶֽה׃</span></p>
<p><span>18&nbsp;&nbsp;&nbsp;</span><span>אִם־יְבַלְּעֶ֥נּוּ מִמְּקֹומֹ֑ו וְכִ֥חֶשׁ בֹּ֝֗ו לֹ֣א רְאִיתִֽיךָ׃</span></p>
<p><span>19&nbsp;&nbsp;&nbsp;</span><span>הֶן־ה֭וּא מְשֹׂ֣ושׂ דַּרְכֹּ֑ו וּ֝מֵעָפָ֗ר אַחֵ֥ר יִצְמָֽחוּ׃</span></p>
<p><span>20&nbsp;&nbsp;&nbsp;</span><span>הֶן־אֵ֭ל לֹ֣א יִמְאַס־תָּ֑ם וְלֹֽא־יַ֝חֲזִ֗יק בְּיַד־מְרֵעִֽים׃</span></p>
<p><span>21&nbsp;&nbsp;&nbsp;</span><span>עַד־יְמַלֵּ֣ה שְׂחֹ֣וק פִּ֑יךָ וּשְׂפָתֶ֥יךָ תְרוּעָֽה׃</span></p>
<p><span>22&nbsp;&nbsp;&nbsp;</span><span>שֹׂנְאֶ֥יךָ יִלְבְּשׁוּ־בֹ֑שֶׁת וְאֹ֖הֶל רְשָׁעִ֣ים אֵינֶֽנּוּ׃  פ</span></p>
