<p><span>1&nbsp;&nbsp;&nbsp;</span><span>אַחֲרֵי־כֵ֗ן פָּתַ֤ח אִיֹּוב֙ אֶת־פִּ֔יהוּ וַיְקַלֵּ֖ל אֶת־יֹומֹֽו׃  פ</span></p>
<p><span>2&nbsp;&nbsp;&nbsp;</span><span>וַיַּ֥עַן אִיֹּ֗וב וַיֹּאמַֽר׃</span></p>
<p><span>3&nbsp;&nbsp;&nbsp;</span><span>יֹ֣אבַד יֹ֖ום אִוָּ֣לֶד בֹּ֑ו וְהַלַּ֥יְלָה אָ֝מַ֗ר הֹ֣רָה גָֽבֶר׃</span></p>
<p><span>4&nbsp;&nbsp;&nbsp;</span><span>הַיֹּ֥ום הַה֗וּא יְֽהִ֫י חֹ֥שֶׁךְ אַֽל־יִדְרְשֵׁ֣הוּ אֱלֹ֣והַּ מִמָּ֑עַל וְאַל־תֹּופַ֖ע עָלָ֣יו נְהָרָֽה׃</span></p>
<p><span>5&nbsp;&nbsp;&nbsp;</span><span>יִגְאָלֻ֡הוּ חֹ֣שֶׁךְ וְ֭צַלְמָוֶת תִּשְׁכָּן־עָלָ֣יו עֲנָנָ֑ה יְ֝בַעֲתֻ֗הוּ כִּֽמְרִ֥ירֵי יֹֽום׃</span></p>
<p><span>6&nbsp;&nbsp;&nbsp;</span><span>הַלַּ֥יְלָה הַהוּא֮ יִקָּחֵ֪ה֫וּ אֹ֥פֶל אַל־יִ֭חַדְּ בִּימֵ֣י שָׁנָ֑ה בְּמִסְפַּ֥ר יְ֝רָחִ֗ים אַל־יָבֹֽא׃</span></p>
<p><span>7&nbsp;&nbsp;&nbsp;</span><span>הִנֵּ֤ה הַלַּ֣יְלָה הַ֭הוּא יְהִ֣י גַלְמ֑וּד אַל־תָּבֹ֖א רְנָנָ֣ה בֹֽו׃</span></p>
<p><span>8&nbsp;&nbsp;&nbsp;</span><span>יִקְּבֻ֥הוּ אֹרְרֵי־יֹ֑ום הָ֝עֲתִידִ֗ים עֹרֵ֥ר לִוְיָתָֽן׃</span></p>
<p><span>9&nbsp;&nbsp;&nbsp;</span><span>יֶחְשְׁכוּ֮ כֹּוכְבֵ֪י  נִ֫שְׁפֹּ֥ו יְקַו־לְאֹ֥ור וָאַ֑יִן וְאַל־יִ֝רְאֶ֗ה בְּעַפְעַפֵּי־שָֽׁחַר׃</span></p>
<p><span>10&nbsp;&nbsp;&nbsp;</span><span>כִּ֤י לֹ֣א סָ֭גַר דַּלְתֵ֣י בִטְנִ֑י וַיַּסְתֵּ֥ר עָ֝מָ֗ל מֵעֵינָֽי׃</span></p>
<p><span>11&nbsp;&nbsp;&nbsp;</span><span>לָ֤מָּה לֹּ֣א מֵרֶ֣חֶם אָמ֑וּת מִבֶּ֖טֶן יָצָ֣אתִי וְאֶגְוָֽע׃</span></p>
<p><span>12&nbsp;&nbsp;&nbsp;</span><span>מַ֭דּוּעַ קִדְּמ֣וּנִי בִרְכָּ֑יִם וּמַהשָּׁ֝־דַ֗יִם כִּ֣י אִינָֽק׃</span></p>
<p><span>13&nbsp;&nbsp;&nbsp;</span><span>כִּֽי־עַ֭תָּה שָׁכַ֣בְתִּי וְאֶשְׁקֹ֑וט יָ֝שַׁ֗נְתִּי אָ֤ז ׀ יָנ֬וּחַֽ לִֽי׃</span></p>
<p><span>14&nbsp;&nbsp;&nbsp;</span><span>עִם־מְ֭לָכִים וְיֹ֣עֲצֵי אָ֑רֶץ הַבֹּנִ֖ים חֳרָבֹ֣ות לָֽמֹו׃</span></p>
<p><span>15&nbsp;&nbsp;&nbsp;</span><span>אֹ֣ו עִםשָׂ֭־רִים זָהָ֣ב לָהֶ֑ם הַֽמְמַלְאִ֖ים בָּתֵּיהֶ֣ם כָּֽסֶף׃</span></p>
<p><span>16&nbsp;&nbsp;&nbsp;</span><span>אֹ֤ו  כְנֵ֣פֶל טָ֭מוּן לֹ֣א אֶהְיֶ֑ה כְּ֝עֹלְלִ֗ים לֹא־רָ֥אוּ אֹֽור׃</span></p>
<p><span>17&nbsp;&nbsp;&nbsp;</span><span>שָׁ֣ם רְ֭שָׁעִים חָ֣דְלוּ רֹ֑גֶז וְשָׁ֥ם יָ֝נ֗וּחוּ יְגִ֣יעֵי כֹֽחַ׃</span></p>
<p><span>18&nbsp;&nbsp;&nbsp;</span><span>יַ֭חַד אֲסִירִ֣ים שַׁאֲנָ֑נוּ לֹ֥א מְע֗וּ קֹ֣ול נֹגֵֽשׂ׃</span></p>
<p><span>19&nbsp;&nbsp;&nbsp;</span><span>קָטֹ֣ן וְ֭גָדֹול שָׁ֣ם ה֑וּא וְ֝עֶ֗בֶד חָפְשִׁ֥י מֵאֲדֹנָֽיו׃</span></p>
<p><span>20&nbsp;&nbsp;&nbsp;</span><span>לָ֤מָּה יִתֵּ֣ן לְעָמֵ֣ל אֹ֑ור וְ֝חַיִּ֗ים לְמָ֣רֵי נָֽפֶשׁ׃</span></p>
<p><span>21&nbsp;&nbsp;&nbsp;</span><span>הַֽמְחַכִּ֣ים לַמָּ֣וֶת וְאֵינֶ֑נּוּ וַֽ֝יַּחְפְּרֻ֗הוּ מִמַּטְמֹונִֽים׃</span></p>
<p><span>22&nbsp;&nbsp;&nbsp;</span><span>הַשְּׂמֵחִ֥ים אֱלֵי־גִ֑יל יָ֝שִׂ֗ישׂוּ כִּ֣י יִמְצְאוּ־קָֽבֶר׃</span></p>
<p><span>23&nbsp;&nbsp;&nbsp;</span><span>לְ֭גֶבֶר אֲשֶׁר־דַּרְכֹּ֣ו נִסְתָּ֑רָה וַיָּ֖סֶךְ אֱלֹ֣והַּ בַּעֲדֹֽו׃</span></p>
<p><span>24&nbsp;&nbsp;&nbsp;</span><span>כִּֽי־לִפְנֵ֣י לַ֭חְמִי אַנְחָתִ֣י תָבֹ֑א וַֽיִּתְּכ֥וּ כַ֝מַּ֗יִם שַׁאֲגֹתָֽי׃</span></p>
<p><span>25&nbsp;&nbsp;&nbsp;</span><span>כִּ֤י פַ֣חַד פָּ֭חַדְתִּי וַיֶּאֱתָיֵ֑נִי וַאֲשֶׁ֥ר יָ֝גֹ֗רְתִּי יָ֣בֹא לִֽי׃</span></p>
<p><span>26&nbsp;&nbsp;&nbsp;</span><span>לֹ֤א שָׁלַ֨וְתִּי ׀ וְלֹ֖א שָׁקַ֥טְתִּי וְֽלֹא־נָ֗חְתִּי וַיָּ֥בֹא רֹֽגֶז׃  פ</span></p>
