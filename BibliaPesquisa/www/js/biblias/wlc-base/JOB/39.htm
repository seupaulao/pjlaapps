<p><span>1&nbsp;&nbsp;&nbsp;</span><span>הֲיָדַ֗עְתָּ עֵ֭ת לֶ֣דֶת יַעֲלֵי־סָ֑לַע חֹלֵ֖ל אַיָּלֹ֣ות תִּשְׁמֹֽר׃</span></p>
<p><span>2&nbsp;&nbsp;&nbsp;</span><span>תִּסְפֹּ֣ר יְרָחִ֣ים תְּמַלֶּ֑אנָה וְ֝יָדַ֗עְתָּ עֵ֣ת לִדְתָּֽנָה׃</span></p>
<p><span>3&nbsp;&nbsp;&nbsp;</span><span>תִּ֭כְרַעְנָה יַלְדֵיהֶ֣ן תְּפַלַּ֑חְנָה חֶבְלֵיהֶ֥ם תְּשַׁלַּֽחְנָה׃</span></p>
<p><span>4&nbsp;&nbsp;&nbsp;</span><span>יַחְלְמ֣וּ בְ֭נֵיהֶם יִרְבּ֣וּ בַבָּ֑ר יָ֝צְא֗וּ וְלֹא־שָׁ֥בוּ לָֽמֹו׃</span></p>
<p><span>5&nbsp;&nbsp;&nbsp;</span><span>מִֽי־שִׁלַּ֣ח פֶּ֣רֶא חָפְשִׁ֑י וּמֹסְרֹ֥ות עָ֝רֹ֗וד מִ֣י פִתֵּֽחַ׃</span></p>
<p><span>6&nbsp;&nbsp;&nbsp;</span><span>אֲשֶׁר־שַׂ֣מְתִּי עֲרָבָ֣ה בֵיתֹ֑ו וּֽמִשְׁכְּנֹותָ֥יו מְלֵֽחָה׃</span></p>
<p><span>7&nbsp;&nbsp;&nbsp;</span><span>יִ֭שְׂחַק לַהֲמֹ֣ון קִרְיָ֑ה תְּשֻׁאֹ֥ות נֹ֝וגֵ֗שׂ לֹ֣א יִשְׁמָֽע׃</span></p>
<p><span>8&nbsp;&nbsp;&nbsp;</span><span>יְת֣וּר הָרִ֣ים מִרְעֵ֑הוּ וְאַחַ֖ר כָּל־יָרֹ֣וק יִדְרֹֽושׁ׃</span></p>
<p><span>9&nbsp;&nbsp;&nbsp;</span><span>הֲיֹ֣אבֶה רֵּ֣ים  עָבְדֶ֑ךָ אִם־יָ֝לִ֗ין עַל־אֲבוּסֶֽךָ׃</span></p>
<p><span>10&nbsp;&nbsp;&nbsp;</span><span>הֲ‍ֽתִקְשָׁר־רֵ֭ים בְּתֶ֣לֶם עֲבֹתֹ֑ו אִם־יְשַׂדֵּ֖ד עֲמָקִ֣ים אַחֲרֶֽיךָ׃</span></p>
<p><span>11&nbsp;&nbsp;&nbsp;</span><span>הֲֽתִבְטַח־בֹּ֖ו כִּי־רַ֣ב כֹּחֹ֑ו וְתַעֲזֹ֖ב אֵלָ֣יו יְגִיעֶֽךָ׃</span></p>
<p><span>12&nbsp;&nbsp;&nbsp;</span><span>הֲתַאֲמִ֣ין בֹּ֖ו כִּי־ [יָשׁוּב כ] (יָשִׁ֣יב ק) זַרְעֶ֑ךָ וְֽגָרְנְךָ֥ יֶאֱסֹֽף׃</span></p>
<p><span>13&nbsp;&nbsp;&nbsp;</span><span>כְּנַף־רְנָנִ֥ים נֶעֱלָ֑סָה אִם־אֶ֝בְרָ֗ה חֲסִידָ֥ה וְנֹצָֽה׃</span></p>
<p><span>14&nbsp;&nbsp;&nbsp;</span><span>כִּֽי־תַעֲזֹ֣ב לָאָ֣רֶץ בֵּצֶ֑יהָ וְֽעַל־עָפָ֥ר תְּחַמֵּֽם׃</span></p>
<p><span>15&nbsp;&nbsp;&nbsp;</span><span>וַ֭תִּשְׁכַּח כִּי־רֶ֣גֶל תְּזוּרֶ֑הָ וְחַיַּ֖ת הַשָּׂדֶ֣ה תְּדוּשֶֽׁהָ׃</span></p>
<p><span>16&nbsp;&nbsp;&nbsp;</span><span>הִקְשִׁ֣יחַ בָּנֶ֣יהָ לְּלֹא־לָ֑הּ לְרִ֖יק יְגִיעָ֣הּ בְּלִי־פָֽחַד׃</span></p>
<p><span>17&nbsp;&nbsp;&nbsp;</span><span>כִּֽי־הִשָּׁ֣הּ אֱלֹ֣והַּ חָכְמָ֑ה וְלֹא־חָ֥לַק לָ֝֗הּ בַּבִּינָֽה׃</span></p>
<p><span>18&nbsp;&nbsp;&nbsp;</span><span>כָּ֭עֵת בַּמָּרֹ֣ום תַּמְרִ֑יא תִּֽשְׂחַ֥ק לַ֝סּ֗וּס וּלְרֹֽכְבֹֽו׃</span></p>
<p><span>19&nbsp;&nbsp;&nbsp;</span><span>הֲתִתֵּ֣ן לַסּ֣וּס גְּבוּרָ֑ה הֲתַלְבִּ֖ישׁ צַוָּארֹ֣ו רַעְמָֽה׃</span></p>
<p><span>20&nbsp;&nbsp;&nbsp;</span><span>הְֽ֭תַרְעִישֶׁנּוּ כָּאַרְבֶּ֑ה הֹ֖וד נַחְרֹ֣ו אֵימָֽה׃</span></p>
<p><span>21&nbsp;&nbsp;&nbsp;</span><span>יַחְפְּר֣וּ בָ֭עֵמֶק וְיָשִׂ֣ישׂ בְּכֹ֑חַ יֵ֝צֵ֗א לִקְרַאת־נָֽשֶׁק׃</span></p>
<p><span>22&nbsp;&nbsp;&nbsp;</span><span>יִשְׂחַ֣ק לְ֭פַחַד וְלֹ֣א יֵחָ֑ת וְלֹֽא־יָ֝שׁ֗וּב מִפְּנֵי־חָֽרֶב׃</span></p>
<p><span>23&nbsp;&nbsp;&nbsp;</span><span>עָ֭לָיו תִּרְנֶ֣ה אַשְׁפָּ֑ה לַ֖הַב חֲנִ֣ית וְכִידֹֽון׃</span></p>
<p><span>24&nbsp;&nbsp;&nbsp;</span><span>בְּרַ֣עַשׁ וְ֭רֹגֶז יְגַמֶּא־אָ֑רֶץ וְלֹֽא־יַ֝אֲמִ֗ין כִּי־קֹ֥ול שֹׁופָֽר׃</span></p>
<p><span>25&nbsp;&nbsp;&nbsp;</span><span>בְּדֵ֤י שֹׁפָ֨ר ׀ יֹ֘אמַ֤ר הֶאָ֗ח וּֽ֭מֵרָחֹוק יָרִ֣יחַ מִלְחָמָ֑ה רַ֥עַם רִים  וּתְרוּעָֽה׃</span></p>
<p><span>26&nbsp;&nbsp;&nbsp;</span><span>הֲ‍ֽ֭מִבִּינָ֣תְךָ יַֽאֲבֶר־נֵ֑ץ יִפְרֹ֖שׂ [כְּנָפֹו כ] (כְּנָפָ֣יו ק) לְתֵימָֽן׃</span></p>
<p><span>27&nbsp;&nbsp;&nbsp;</span><span>אִם־עַל־פִּ֭יךָ יַגְבִּ֣יהַּ נָ֑שֶׁר וְ֝כִ֗י יָרִ֥ים קִנֹּֽו׃</span></p>
<p><span>28&nbsp;&nbsp;&nbsp;</span><span>סֶ֣לַע יִ֭שְׁכֹּן וְיִתְלֹנָ֑ן עַֽל־שֶׁן־סֶ֝֗לַע וּמְצוּדָֽה׃</span></p>
<p><span>29&nbsp;&nbsp;&nbsp;</span><span>מִשָּׁ֥ם חָֽפַר־אֹ֑כֶל לְ֝מֵרָחֹ֗וק עֵינָ֥יו יַבִּֽיטוּ׃</span></p>
<p><span>30&nbsp;&nbsp;&nbsp;</span><span>[וְאֶפְרֹחֹו כ] (וְאֶפְרֹחָ֥יו ק) יְעַלְעוּ־דָ֑ם וּבַאֲשֶׁ֥ר חֲ֝לָלִ֗ים שָׁ֣ם הֽוּא׃  פ</span></p>
