<p><span>1&nbsp;&nbsp;&nbsp;</span><span>Περὶ δὲ τῶν χρόνων καὶ τῶν καιρῶν ἀδελφοί οὐ χρείαν ἔχετε ὑμῖν γράφεσθαι</span></p><p><span>2&nbsp;&nbsp;&nbsp;</span><span>αὐτοὶ γὰρ ἀκριβῶς οἴδατε ὅτι ἡ ἡμέρα κυρίου ὡς κλέπτης ἐν νυκτὶ οὕτως ἔρχεται</span></p><p><span>3&nbsp;&nbsp;&nbsp;</span><span>ὅταν γὰρ λέγωσιν Εἰρήνη καὶ ἀσφάλεια τότε αἰφνίδιος αὐτοῖς ἐφίσταται ὄλεθρος ὥσπερ ἡ ὠδὶν τῇ ἐν γαστρὶ ἐχούσῃ καὶ οὐ μὴ ἐκφύγωσιν</span></p><p><span>4&nbsp;&nbsp;&nbsp;</span><span>ὑμεῖς δέ ἀδελφοί οὐκ ἐστὲ ἐν σκότει ἵνα ἡ ἡμέρα ὑμᾶς ὡς κλέπτης καταλάβῃ·</span></p><p><span>5&nbsp;&nbsp;&nbsp;</span><span>πάντες ὑμεῖς υἱοὶ φωτός ἐστε καὶ υἱοὶ ἡμέρας οὐκ ἐσμὲν νυκτὸς οὐδὲ σκότους·</span></p><p><span>6&nbsp;&nbsp;&nbsp;</span><span>ἄρα οὖν μὴ καθεύδωμεν ὡς καὶ οἱ λοιποί ἀλλὰ γρηγορῶμεν καὶ νήφωμεν</span></p><p><span>7&nbsp;&nbsp;&nbsp;</span><span>οἱ γὰρ καθεύδοντες νυκτὸς καθεύδουσιν καὶ οἱ μεθυσκόμενοι νυκτὸς μεθύουσιν·</span></p><p><span>8&nbsp;&nbsp;&nbsp;</span><span>ἡμεῖς δὲ ἡμέρας ὄντες νήφωμεν ἐνδυσάμενοι θώρακα πίστεως καὶ ἀγάπης καὶ περικεφαλαίαν ἐλπίδα σωτηρίας·</span></p><p><span>9&nbsp;&nbsp;&nbsp;</span><span>ὅτι οὐκ ἔθετο ἡμᾶς ὁ θεὸς εἰς ὀργὴν ἀλλ' εἰς περιποίησιν σωτηρίας διὰ τοῦ κυρίου ἡμῶν Ἰησοῦ Χριστοῦ</span></p><p><span>10&nbsp;&nbsp;&nbsp;</span><span>τοῦ ἀποθανόντος ὑπὲρ ἡμῶν ἵνα εἴτε γρηγορῶμεν εἴτε καθεύδωμεν ἅμα σὺν αὐτῷ ζήσωμεν</span></p><p><span>11&nbsp;&nbsp;&nbsp;</span><span>Διὸ παρακαλεῖτε ἀλλήλους καὶ οἰκοδομεῖτε εἷς τὸν ἕνα καθὼς καὶ ποιεῖτε</span></p><p><span>12&nbsp;&nbsp;&nbsp;</span><span>Ἐρωτῶμεν δὲ ὑμᾶς ἀδελφοί εἰδέναι τοὺς κοπιῶντας ἐν ὑμῖν καὶ προϊσταμένους ὑμῶν ἐν κυρίῳ καὶ νουθετοῦντας ὑμᾶς</span></p><p><span>13&nbsp;&nbsp;&nbsp;</span><span>καὶ ἡγεῖσθαι αὐτοὺς ὑπερ ἐκπερισσοῦ ἐν ἀγάπῃ διὰ τὸ ἔργον αὐτῶν εἰρηνεύετε ἐν ἑαυτοῖς</span></p><p><span>14&nbsp;&nbsp;&nbsp;</span><span>παρακαλοῦμεν δὲ ὑμᾶς ἀδελφοί νουθετεῖτε τοὺς ἀτάκτους παραμυθεῖσθε τοὺς ὀλιγοψύχους ἀντέχεσθε τῶν ἀσθενῶν μακροθυμεῖτε πρὸς πάντας</span></p><p><span>15&nbsp;&nbsp;&nbsp;</span><span>ὁρᾶτε μή τις κακὸν ἀντὶ κακοῦ τινι ἀποδῷ ἀλλὰ πάντοτε τὸ ἀγαθὸν διώκετε καὶ εἰς ἀλλήλους καὶ εἰς πάντας</span></p><p><span>16&nbsp;&nbsp;&nbsp;</span><span>Πάντοτε χαίρετε</span></p><p><span>17&nbsp;&nbsp;&nbsp;</span><span>ἀδιαλείπτως προσεύχεσθε</span></p><p><span>18&nbsp;&nbsp;&nbsp;</span><span>ἐν παντὶ εὐχαριστεῖτε· τοῦτο γὰρ θέλημα θεοῦ ἐν Χριστῷ Ἰησοῦ εἰς ὑμᾶς</span></p><p><span>19&nbsp;&nbsp;&nbsp;</span><span>τὸ πνεῦμα μὴ σβέννυτε</span></p><p><span>20&nbsp;&nbsp;&nbsp;</span><span>προφητείας μὴ ἐξουθενεῖτε</span></p><p><span>21&nbsp;&nbsp;&nbsp;</span><span>πάντα δοκιμάζετε τὸ καλὸν κατέχετε</span></p><p><span>22&nbsp;&nbsp;&nbsp;</span><span>ἀπὸ παντὸς εἴδους πονηροῦ ἀπέχεσθε</span></p><p><span>23&nbsp;&nbsp;&nbsp;</span><span>Αὐτὸς δὲ ὁ θεὸς τῆς εἰρήνης ἁγιάσαι ὑμᾶς ὁλοτελεῖς καὶ ὁλόκληρον ὑμῶν τὸ πνεῦμα καὶ ἡ ψυχὴ καὶ τὸ σῶμα ἀμέμπτως ἐν τῇ παρουσίᾳ τοῦ κυρίου ἡμῶν Ἰησοῦ Χριστοῦ τηρηθείη</span></p><p><span>24&nbsp;&nbsp;&nbsp;</span><span>πιστὸς ὁ καλῶν ὑμᾶς ὃς καὶ ποιήσει</span></p><p><span>25&nbsp;&nbsp;&nbsp;</span><span>Ἀδελφοί προσεύχεσθε περὶ ἡμῶν</span></p><p><span>26&nbsp;&nbsp;&nbsp;</span><span>Ἀσπάσασθε τοὺς ἀδελφοὺς πάντας ἐν φιλήματι ἁγίῳ</span></p><p><span>27&nbsp;&nbsp;&nbsp;</span><span>ὀρκίζω ὑμᾶς τὸν κύριον ἀναγνωσθῆναι τὴν ἐπιστολὴν πᾶσιν τοῖς ἁγίοις ἀδελφοῖς</span></p><p><span>28&nbsp;&nbsp;&nbsp;</span><span>Ἡ χάρις τοῦ κυρίου ἡμῶν Ἰησοῦ Χριστοῦ μεθ' ὑμῶν ἀμήν πρός Θεσσαλονικείς πρώτη ἐγράφη ἀπό Ἀθηνῶν</span></p>