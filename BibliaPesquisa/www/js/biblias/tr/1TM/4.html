<p><span>1&nbsp;&nbsp;&nbsp;</span><span>Τὸ δὲ πνεῦμα ῥητῶς λέγει ὅτι ἐν ὑστέροις καιροῖς ἀποστήσονταί τινες τῆς πίστεως προσέχοντες πνεύμασιν πλάνοις καὶ διδασκαλίαις δαιμονίων</span></p><p><span>2&nbsp;&nbsp;&nbsp;</span><span>ἐν ὑποκρίσει ψευδολόγων κεκαυτηριασμένων τὴν ἰδίαν συνείδησιν</span></p><p><span>3&nbsp;&nbsp;&nbsp;</span><span>κωλυόντων γαμεῖν ἀπέχεσθαι βρωμάτων ἃ ὁ θεὸς ἔκτισεν εἰς μετάληψιν μετὰ εὐχαριστίας τοῖς πιστοῖς καὶ ἐπεγνωκόσιν τὴν ἀλήθειαν</span></p><p><span>4&nbsp;&nbsp;&nbsp;</span><span>ὅτι πᾶν κτίσμα θεοῦ καλόν καὶ οὐδὲν ἀπόβλητον μετὰ εὐχαριστίας λαμβανόμενον·</span></p><p><span>5&nbsp;&nbsp;&nbsp;</span><span>ἁγιάζεται γὰρ διὰ λόγου θεοῦ καὶ ἐντεύξεως</span></p><p><span>6&nbsp;&nbsp;&nbsp;</span><span>Ταῦτα ὑποτιθέμενος τοῖς ἀδελφοῖς καλὸς ἔσῃ διάκονος Ἰησοῦ Χριστοῦ ἐντρεφόμενος τοῖς λόγοις τῆς πίστεως καὶ τῆς καλῆς διδασκαλίας ᾗ παρηκολούθηκας·</span></p><p><span>7&nbsp;&nbsp;&nbsp;</span><span>τοὺς δὲ βεβήλους καὶ γραώδεις μύθους παραιτοῦ γύμναζε δὲ σεαυτὸν πρὸς εὐσέβειαν·</span></p><p><span>8&nbsp;&nbsp;&nbsp;</span><span>ἡ γὰρ σωματικὴ γυμνασία πρὸς ὀλίγον ἐστὶν ὠφέλιμος ἡ δὲ εὐσέβεια πρὸς πάντα ὠφέλιμός ἐστιν ἐπαγγελίαν ἔχουσα ζωῆς τῆς νῦν καὶ τῆς μελλούσης</span></p><p><span>9&nbsp;&nbsp;&nbsp;</span><span>πιστὸς ὁ λόγος καὶ πάσης ἀποδοχῆς ἄξιος·</span></p><p><span>10&nbsp;&nbsp;&nbsp;</span><span>εἰς τοῦτο γὰρ καὶ κοπιῶμεν καὶ ὀνειδιζόμεθα, ὅτι ἠλπίκαμεν ἐπὶ θεῷ ζῶντι ὅς ἐστιν σωτὴρ πάντων ἀνθρώπων μάλιστα πιστῶν</span></p><p><span>11&nbsp;&nbsp;&nbsp;</span><span>Παράγγελλε ταῦτα καὶ δίδασκε</span></p><p><span>12&nbsp;&nbsp;&nbsp;</span><span>μηδείς σου τῆς νεότητος καταφρονείτω ἀλλὰ τύπος γίνου τῶν πιστῶν ἐν λόγῳ ἐν ἀναστροφῇ ἐν ἀγάπῃ ἐν πνεύματι, ἐν πίστει ἐν ἁγνείᾳ</span></p><p><span>13&nbsp;&nbsp;&nbsp;</span><span>ἕως ἔρχομαι πρόσεχε τῇ ἀναγνώσει τῇ παρακλήσει τῇ διδασκαλίᾳ</span></p><p><span>14&nbsp;&nbsp;&nbsp;</span><span>μὴ ἀμέλει τοῦ ἐν σοὶ χαρίσματος ὃ ἐδόθη σοι διὰ προφητείας μετὰ ἐπιθέσεως τῶν χειρῶν τοῦ πρεσβυτερίου</span></p><p><span>15&nbsp;&nbsp;&nbsp;</span><span>ταῦτα μελέτα ἐν τούτοις ἴσθι ἵνα σου ἡ προκοπὴ φανερὰ ᾖ ἐν πᾶσιν</span></p><p><span>16&nbsp;&nbsp;&nbsp;</span><span>ἔπεχε σεαυτῷ καὶ τῇ διδασκαλίᾳ ἐπίμενε αὐτοῖς· τοῦτο γὰρ ποιῶν καὶ σεαυτὸν σώσεις καὶ τοὺς ἀκούοντάς σου</span></p>