<p><span>1&nbsp;&nbsp;&nbsp;</span><span>Πρεσβυτέρῳ μὴ ἐπιπλήξῃς ἀλλὰ παρακάλει ὡς πατέρα νεωτέρους ὡς ἀδελφούς</span></p><p><span>2&nbsp;&nbsp;&nbsp;</span><span>πρεσβυτέρας ὡς μητέρας νεωτέρας ὡς ἀδελφὰς ἐν πάσῃ ἁγνείᾳ</span></p><p><span>3&nbsp;&nbsp;&nbsp;</span><span>Χήρας τίμα τὰς ὄντως χήρας</span></p><p><span>4&nbsp;&nbsp;&nbsp;</span><span>εἰ δέ τις χήρα τέκνα ἢ ἔκγονα ἔχει μανθανέτωσαν πρῶτον τὸν ἴδιον οἶκον εὐσεβεῖν καὶ ἀμοιβὰς ἀποδιδόναι τοῖς προγόνοις· τοῦτο γάρ ἐστιν καλὸν καὶ ἀπόδεκτον ἐνώπιον τοῦ θεοῦ</span></p><p><span>5&nbsp;&nbsp;&nbsp;</span><span>ἡ δὲ ὄντως χήρα καὶ μεμονωμένη ἤλπικεν ἐπὶ τόν θεὸν καὶ προσμένει ταῖς δεήσεσιν καὶ ταῖς προσευχαῖς νυκτὸς καὶ ἡμέρας</span></p><p><span>6&nbsp;&nbsp;&nbsp;</span><span>ἡ δὲ σπαταλῶσα ζῶσα τέθνηκεν</span></p><p><span>7&nbsp;&nbsp;&nbsp;</span><span>καὶ ταῦτα παράγγελλε ἵνα ἀνεπίληπτοι ὦσιν</span></p><p><span>8&nbsp;&nbsp;&nbsp;</span><span>εἰ δέ τις τῶν ἰδίων καὶ μάλιστα τῶν οἰκείων οὐ προνοεῖ τὴν πίστιν ἤρνηται καὶ ἔστιν ἀπίστου χείρων</span></p><p><span>9&nbsp;&nbsp;&nbsp;</span><span>Χήρα καταλεγέσθω μὴ ἔλαττον ἐτῶν ἑξήκοντα γεγονυῖα ἑνὸς ἀνδρὸς γυνή</span></p><p><span>10&nbsp;&nbsp;&nbsp;</span><span>ἐν ἔργοις καλοῖς μαρτυρουμένη εἰ ἐτεκνοτρόφησεν εἰ ἐξενοδόχησεν εἰ ἁγίων πόδας ἔνιψεν εἰ θλιβομένοις ἐπήρκεσεν εἰ παντὶ ἔργῳ ἀγαθῷ ἐπηκολούθησεν</span></p><p><span>11&nbsp;&nbsp;&nbsp;</span><span>νεωτέρας δὲ χήρας παραιτοῦ· ὅταν γὰρ καταστρηνιάσωσιν τοῦ Χριστοῦ γαμεῖν θέλουσιν</span></p><p><span>12&nbsp;&nbsp;&nbsp;</span><span>ἔχουσαι κρίμα ὅτι τὴν πρώτην πίστιν ἠθέτησαν·</span></p><p><span>13&nbsp;&nbsp;&nbsp;</span><span>ἅμα δὲ καὶ ἀργαὶ μανθάνουσιν περιερχόμεναι τὰς οἰκίας οὐ μόνον δὲ ἀργαὶ ἀλλὰ καὶ φλύαροι καὶ περίεργοι λαλοῦσαι τὰ μὴ δέοντα</span></p><p><span>14&nbsp;&nbsp;&nbsp;</span><span>βούλομαι οὖν νεωτέρας γαμεῖν τεκνογονεῖν οἰκοδεσποτεῖν μηδεμίαν ἀφορμὴν διδόναι τῷ ἀντικειμένῳ λοιδορίας χάριν·</span></p><p><span>15&nbsp;&nbsp;&nbsp;</span><span>ἤδη γάρ τινες ἐξετράπησαν ὀπίσω τοῦ Σατανᾶ</span></p><p><span>16&nbsp;&nbsp;&nbsp;</span><span>εἴ τις πιστὸς ἡ πιστὴ ἔχει χήρας ἐπαρκείτω αὐταῖς καὶ μὴ βαρείσθω ἢ ἐκκλησία ἵνα ταῖς ὄντως χήραις ἐπαρκέσῃ</span></p><p><span>17&nbsp;&nbsp;&nbsp;</span><span>Οἱ καλῶς προεστῶτες πρεσβύτεροι διπλῆς τιμῆς ἀξιούσθωσαν μάλιστα οἱ κοπιῶντες ἐν λόγῳ καὶ διδασκαλίᾳ</span></p><p><span>18&nbsp;&nbsp;&nbsp;</span><span>λέγει γὰρ ἡ γραφή Βοῦν ἀλοῶντα οὐ φιμώσεις καί Ἄξιος ὁ ἐργάτης τοῦ μισθοῦ αὐτοῦ</span></p><p><span>19&nbsp;&nbsp;&nbsp;</span><span>κατὰ πρεσβυτέρου κατηγορίαν μὴ παραδέχου ἐκτὸς εἰ μὴ ἐπὶ δύο ἢ τριῶν μαρτύρων</span></p><p><span>20&nbsp;&nbsp;&nbsp;</span><span>τοὺς ἁμαρτάνοντας ἐνώπιον πάντων ἔλεγχε ἵνα καὶ οἱ λοιποὶ φόβον ἔχωσιν</span></p><p><span>21&nbsp;&nbsp;&nbsp;</span><span>Διαμαρτύρομαι ἐνώπιον τοῦ θεοῦ καὶ Κυρίου Ἰησοῦ Χριστοῦ καὶ τῶν ἐκλεκτῶν ἀγγέλων ἵνα ταῦτα φυλάξῃς χωρὶς προκρίματος μηδὲν ποιῶν κατὰ πρόσκλισιν</span></p><p><span>22&nbsp;&nbsp;&nbsp;</span><span>Χεῖρας ταχέως μηδενὶ ἐπιτίθει μηδὲ κοινώνει ἁμαρτίαις ἀλλοτρίαις· σεαυτὸν ἁγνὸν τήρει</span></p><p><span>23&nbsp;&nbsp;&nbsp;</span><span>Μηκέτι ὑδροπότει ἀλλ' οἴνῳ ὀλίγῳ χρῶ διὰ τὸν στόμαχον σου καὶ τὰς πυκνάς σοῦ ἀσθενείας</span></p><p><span>24&nbsp;&nbsp;&nbsp;</span><span>Τινῶν ἀνθρώπων αἱ ἁμαρτίαι πρόδηλοί εἰσιν προάγουσαι εἰς κρίσιν τισὶν δὲ καὶ ἐπακολουθοῦσιν·</span></p><p><span>25&nbsp;&nbsp;&nbsp;</span><span>ὡσαύτως καὶ τὰ καλὰ ἔργα πρόδηλα ἐστίν καὶ τὰ ἄλλως ἔχοντα κρυβῆναι οὐ δύναται</span></p>