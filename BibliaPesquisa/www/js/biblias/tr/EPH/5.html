<p><span>1&nbsp;&nbsp;&nbsp;</span><span>γίνεσθε οὖν μιμηταὶ τοῦ θεοῦ ὡς τέκνα ἀγαπητά</span></p><p><span>2&nbsp;&nbsp;&nbsp;</span><span>καὶ περιπατεῖτε ἐν ἀγάπῃ καθὼς καὶ ὁ Χριστὸς ἠγάπησεν ἡμᾶς καὶ παρέδωκεν ἑαυτὸν ὑπὲρ ἡμῶν προσφορὰν καὶ θυσίαν τῷ θεῷ εἰς ὀσμὴν εὐωδίας</span></p><p><span>3&nbsp;&nbsp;&nbsp;</span><span>πορνεία δὲ καὶ πᾶσα ἀκαθαρσία ἢ πλεονεξία μηδὲ ὀνομαζέσθω ἐν ὑμῖν καθὼς πρέπει ἁγίοις</span></p><p><span>4&nbsp;&nbsp;&nbsp;</span><span>καὶ αἰσχρότης καὶ μωρολογία ἢ εὐτραπελία τὰ οὐκ ἀνήκοντα· ἀλλὰ μᾶλλον εὐχαριστία</span></p><p><span>5&nbsp;&nbsp;&nbsp;</span><span>τοῦτο γὰρ ἔστε γινώσκοντες ὅτι πᾶς πόρνος ἢ ἀκάθαρτος ἢ πλεονέκτης ὅς ἐστιν εἰδωλολάτρης οὐκ ἔχει κληρονομίαν ἐν τῇ βασιλείᾳ τοῦ Χριστοῦ καὶ θεοῦ</span></p><p><span>6&nbsp;&nbsp;&nbsp;</span><span>Μηδεὶς ὑμᾶς ἀπατάτω κενοῖς λόγοις· διὰ ταῦτα γὰρ ἔρχεται ἡ ὀργὴ τοῦ θεοῦ ἐπὶ τοὺς υἱοὺς τῆς ἀπειθείας</span></p><p><span>7&nbsp;&nbsp;&nbsp;</span><span>μὴ οὖν γίνεσθε συμμέτοχοι αὐτῶν·</span></p><p><span>8&nbsp;&nbsp;&nbsp;</span><span>ἦτε γάρ ποτε σκότος νῦν δὲ φῶς ἐν κυρίῳ· ὡς τέκνα φωτὸς περιπατεῖτε</span></p><p><span>9&nbsp;&nbsp;&nbsp;</span><span>ὁ γὰρ καρπὸς τοῦ Πνεύματος ἐν πάσῃ ἀγαθωσύνῃ καὶ δικαιοσύνῃ καὶ ἀληθείᾳ</span></p><p><span>10&nbsp;&nbsp;&nbsp;</span><span>δοκιμάζοντες τί ἐστιν εὐάρεστον τῷ κυρίῳ</span></p><p><span>11&nbsp;&nbsp;&nbsp;</span><span>καὶ μὴ συγκοινωνεῖτε τοῖς ἔργοις τοῖς ἀκάρποις τοῦ σκότους μᾶλλον δὲ καὶ ἐλέγχετε</span></p><p><span>12&nbsp;&nbsp;&nbsp;</span><span>τὰ γὰρ κρυφῇ γινόμενα ὑπ' αὐτῶν αἰσχρόν ἐστιν καὶ λέγειν</span></p><p><span>13&nbsp;&nbsp;&nbsp;</span><span>τὰ δὲ πάντα ἐλεγχόμενα ὑπὸ τοῦ φωτὸς φανεροῦται πᾶν γάρ τό φανερούμενον φῶς ἐστίν</span></p><p><span>14&nbsp;&nbsp;&nbsp;</span><span>διὸ λέγει Ἔγειραι, ὁ καθεύδων καὶ ἀνάστα ἐκ τῶν νεκρῶν καὶ ἐπιφαύσει σοι ὁ Χριστός</span></p><p><span>15&nbsp;&nbsp;&nbsp;</span><span>Βλέπετε οὖν πῶς ἀκριβῶς περιπατεῖτε μὴ ὡς ἄσοφοι ἀλλ' ὡς σοφοί</span></p><p><span>16&nbsp;&nbsp;&nbsp;</span><span>ἐξαγοραζόμενοι τὸν καιρόν ὅτι αἱ ἡμέραι πονηραί εἰσιν</span></p><p><span>17&nbsp;&nbsp;&nbsp;</span><span>διὰ τοῦτο μὴ γίνεσθε ἄφρονες ἀλλὰ συνιέντες τί τὸ θέλημα τοῦ κυρίου</span></p><p><span>18&nbsp;&nbsp;&nbsp;</span><span>καὶ μὴ μεθύσκεσθε οἴνῳ ἐν ᾧ ἐστιν ἀσωτία ἀλλὰ πληροῦσθε ἐν πνεύματι</span></p><p><span>19&nbsp;&nbsp;&nbsp;</span><span>λαλοῦντες ἑαυτοῖς ψαλμοῖς καὶ ὕμνοις καὶ ᾠδαῖς πνευματικαῖς ᾄδοντες καὶ ψάλλοντες ἐν τῇ καρδίᾳ ὑμῶν τῷ κυρίῳ</span></p><p><span>20&nbsp;&nbsp;&nbsp;</span><span>εὐχαριστοῦντες πάντοτε ὑπὲρ πάντων ἐν ὀνόματι τοῦ κυρίου ἡμῶν Ἰησοῦ Χριστοῦ τῷ θεῷ καὶ πατρί</span></p><p><span>21&nbsp;&nbsp;&nbsp;</span><span>ὑποτασσόμενοι ἀλλήλοις ἐν φόβῳ Θεοῦ</span></p><p><span>22&nbsp;&nbsp;&nbsp;</span><span>Αἱ γυναῖκες τοῖς ἰδίοις ἀνδράσιν ὑποτάσσεσθε, ὡς τῷ κυρίῳ</span></p><p><span>23&nbsp;&nbsp;&nbsp;</span><span>ὅτι ὁ ἀνήρ ἐστιν κεφαλὴ τῆς γυναικὸς ὡς καὶ ὁ Χριστὸς κεφαλὴ τῆς ἐκκλησίας καὶ αὐτὸς ἐστίν σωτὴρ τοῦ σώματος·</span></p><p><span>24&nbsp;&nbsp;&nbsp;</span><span>ἀλλ' ὡσπερ ἡ ἐκκλησία ὑποτάσσεται τῷ Χριστῷ οὕτως καὶ αἱ γυναῖκες τοῖς ἰδίοις ἀνδράσιν ἐν παντί</span></p><p><span>25&nbsp;&nbsp;&nbsp;</span><span>Οἱ ἄνδρες ἀγαπᾶτε τὰς γυναῖκας ἑαυτῶν, καθὼς καὶ ὁ Χριστὸς ἠγάπησεν τὴν ἐκκλησίαν καὶ ἑαυτὸν παρέδωκεν ὑπὲρ αὐτῆς</span></p><p><span>26&nbsp;&nbsp;&nbsp;</span><span>ἵνα αὐτὴν ἁγιάσῃ καθαρίσας τῷ λουτρῷ τοῦ ὕδατος ἐν ῥήματι</span></p><p><span>27&nbsp;&nbsp;&nbsp;</span><span>ἵνα παραστήσῃ αὐτὴν ἑαυτῷ ἔνδοξον τὴν ἐκκλησίαν μὴ ἔχουσαν σπίλον ἢ ῥυτίδα ἤ τι τῶν τοιούτων ἀλλ' ἵνα ᾖ ἁγία καὶ ἄμωμος</span></p><p><span>28&nbsp;&nbsp;&nbsp;</span><span>οὕτως ὀφείλουσιν οἱ ἄνδρες ἀγαπᾶν τὰς ἑαυτῶν γυναῖκας ὡς τὰ ἑαυτῶν σώματα ὁ ἀγαπῶν τὴν ἑαυτοῦ γυναῖκα ἑαυτὸν ἀγαπᾷ</span></p><p><span>29&nbsp;&nbsp;&nbsp;</span><span>οὐδεὶς γάρ ποτε τὴν ἑαυτοῦ σάρκα ἐμίσησεν ἀλλ' ἐκτρέφει καὶ θάλπει αὐτήν καθὼς καὶ ὁ Κύριος τὴν ἐκκλησίαν</span></p><p><span>30&nbsp;&nbsp;&nbsp;</span><span>ὅτι μέλη ἐσμὲν τοῦ σώματος αὐτοῦ ἐκ τῆς σαρκός αὐτοῦ, καί ἐκ τῶν ὀστέων αὐτοῦ</span></p><p><span>31&nbsp;&nbsp;&nbsp;</span><span>ἀντὶ τούτου καταλείψει ἄνθρωπος τὸν πατέρα αὐτοῦ καὶ τὴν μητέρα καὶ προσκολληθήσεται πρὸς τὴν γυναῖκα αὐτοῦ καὶ ἔσονται οἱ δύο εἰς σάρκα μίαν</span></p><p><span>32&nbsp;&nbsp;&nbsp;</span><span>τὸ μυστήριον τοῦτο μέγα ἐστίν· ἐγὼ δὲ λέγω εἰς Χριστὸν καὶ εἰς τὴν ἐκκλησίαν</span></p><p><span>33&nbsp;&nbsp;&nbsp;</span><span>πλὴν καὶ ὑμεῖς οἱ καθ' ἕνα ἕκαστος τὴν ἑαυτοῦ γυναῖκα οὕτως ἀγαπάτω ὡς ἑαυτόν ἡ δὲ γυνὴ ἵνα φοβῆται τὸν ἄνδρα</span></p>