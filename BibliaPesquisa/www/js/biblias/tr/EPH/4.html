<p><span>1&nbsp;&nbsp;&nbsp;</span><span>Παρακαλῶ οὖν ὑμᾶς ἐγὼ ὁ δέσμιος ἐν κυρίῳ ἀξίως περιπατῆσαι τῆς κλήσεως ἡς ἐκλήθητε</span></p><p><span>2&nbsp;&nbsp;&nbsp;</span><span>μετὰ πάσης ταπεινοφροσύνης καὶ πρᾳότητος, μετὰ μακροθυμίας ἀνεχόμενοι ἀλλήλων ἐν ἀγάπῃ</span></p><p><span>3&nbsp;&nbsp;&nbsp;</span><span>σπουδάζοντες τηρεῖν τὴν ἑνότητα τοῦ πνεύματος ἐν τῷ συνδέσμῳ τῆς εἰρήνης·</span></p><p><span>4&nbsp;&nbsp;&nbsp;</span><span>ἓν σῶμα καὶ ἓν πνεῦμα καθὼς καὶ ἐκλήθητε ἐν μιᾷ ἐλπίδι τῆς κλήσεως ὑμῶν·</span></p><p><span>5&nbsp;&nbsp;&nbsp;</span><span>εἷς κύριος μία πίστις ἓν βάπτισμα</span></p><p><span>6&nbsp;&nbsp;&nbsp;</span><span>εἷς θεὸς καὶ πατὴρ πάντων ὁ ἐπὶ πάντων καὶ διὰ πάντων καὶ ἐν πᾶσιν ὑμῖν</span></p><p><span>7&nbsp;&nbsp;&nbsp;</span><span>Ἑνὶ δὲ ἑκάστῳ ἡμῶν ἐδόθη ἡ χάρις κατὰ τὸ μέτρον τῆς δωρεᾶς τοῦ Χριστοῦ</span></p><p><span>8&nbsp;&nbsp;&nbsp;</span><span>διὸ λέγει Ἀναβὰς εἰς ὕψος ᾐχμαλώτευσεν αἰχμαλωσίαν καὶ ἔδωκεν δόματα τοῖς ἀνθρώποις</span></p><p><span>9&nbsp;&nbsp;&nbsp;</span><span>τὸ δὲ Ἀνέβη τί ἐστιν εἰ μὴ ὅτι καὶ κατέβη πρῶτον εἰς τὰ κατώτερα μέρη τῆς γῆς</span></p><p><span>10&nbsp;&nbsp;&nbsp;</span><span>ὁ καταβὰς αὐτός ἐστιν καὶ ὁ ἀναβὰς ὑπεράνω πάντων τῶν οὐρανῶν ἵνα πληρώσῃ τὰ πάντα</span></p><p><span>11&nbsp;&nbsp;&nbsp;</span><span>καὶ αὐτὸς ἔδωκεν τοὺς μὲν ἀποστόλους τοὺς δὲ προφήτας τοὺς δὲ εὐαγγελιστάς τοὺς δὲ ποιμένας καὶ διδασκάλους</span></p><p><span>12&nbsp;&nbsp;&nbsp;</span><span>πρὸς τὸν καταρτισμὸν τῶν ἁγίων εἰς ἔργον διακονίας εἰς οἰκοδομὴν τοῦ σώματος τοῦ Χριστοῦ</span></p><p><span>13&nbsp;&nbsp;&nbsp;</span><span>μέχρι καταντήσωμεν οἱ πάντες εἰς τὴν ἑνότητα τῆς πίστεως καὶ τῆς ἐπιγνώσεως τοῦ υἱοῦ τοῦ θεοῦ εἰς ἄνδρα τέλειον εἰς μέτρον ἡλικίας τοῦ πληρώματος τοῦ Χριστοῦ</span></p><p><span>14&nbsp;&nbsp;&nbsp;</span><span>ἵνα μηκέτι ὦμεν νήπιοι κλυδωνιζόμενοι καὶ περιφερόμενοι παντὶ ἀνέμῳ τῆς διδασκαλίας ἐν τῇ κυβείᾳ τῶν ἀνθρώπων ἐν πανουργίᾳ πρὸς τὴν μεθοδείαν τῆς πλάνης</span></p><p><span>15&nbsp;&nbsp;&nbsp;</span><span>ἀληθεύοντες δὲ ἐν ἀγάπῃ αὐξήσωμεν εἰς αὐτὸν τὰ πάντα ὅς ἐστιν ἡ κεφαλή ὁ Χριστός</span></p><p><span>16&nbsp;&nbsp;&nbsp;</span><span>ἐξ οὗ πᾶν τὸ σῶμα συναρμολογούμενον καὶ συμβιβαζόμενον διὰ πάσης ἁφῆς τῆς ἐπιχορηγίας κατ' ἐνέργειαν ἐν μέτρῳ ἑνὸς ἑκάστου μέρους τὴν αὔξησιν τοῦ σώματος ποιεῖται εἰς οἰκοδομὴν ἑαυτοῦ ἐν ἀγάπῃ</span></p><p><span>17&nbsp;&nbsp;&nbsp;</span><span>Τοῦτο οὖν λέγω καὶ μαρτύρομαι ἐν κυρίῳ μηκέτι ὑμᾶς περιπατεῖν καθὼς καὶ τὰ λοιπὰ ἔθνη περιπατεῖ ἐν ματαιότητι τοῦ νοὸς αὐτῶν</span></p><p><span>18&nbsp;&nbsp;&nbsp;</span><span>ἐσκοτισμένοι τῇ διανοίᾳ ὄντες ἀπηλλοτριωμένοι τῆς ζωῆς τοῦ θεοῦ διὰ τὴν ἄγνοιαν τὴν οὖσαν ἐν αὐτοῖς διὰ τὴν πώρωσιν τῆς καρδίας αὐτῶν</span></p><p><span>19&nbsp;&nbsp;&nbsp;</span><span>οἵτινες ἀπηλγηκότες ἑαυτοὺς παρέδωκαν τῇ ἀσελγείᾳ εἰς ἐργασίαν ἀκαθαρσίας πάσης ἐν πλεονεξίᾳ</span></p><p><span>20&nbsp;&nbsp;&nbsp;</span><span>ὑμεῖς δὲ οὐχ οὕτως ἐμάθετε τὸν Χριστόν</span></p><p><span>21&nbsp;&nbsp;&nbsp;</span><span>εἴγε αὐτὸν ἠκούσατε καὶ ἐν αὐτῷ ἐδιδάχθητε καθώς ἐστιν ἀλήθεια ἐν τῷ Ἰησοῦ</span></p><p><span>22&nbsp;&nbsp;&nbsp;</span><span>ἀποθέσθαι ὑμᾶς κατὰ τὴν προτέραν ἀναστροφὴν τὸν παλαιὸν ἄνθρωπον τὸν φθειρόμενον κατὰ τὰς ἐπιθυμίας τῆς ἀπάτης</span></p><p><span>23&nbsp;&nbsp;&nbsp;</span><span>ἀνανεοῦσθαι δὲ τῷ πνεύματι τοῦ νοὸς ὑμῶν</span></p><p><span>24&nbsp;&nbsp;&nbsp;</span><span>καὶ ἐνδύσασθαι τὸν καινὸν ἄνθρωπον τὸν κατὰ θεὸν κτισθέντα ἐν δικαιοσύνῃ καὶ ὁσιότητι τῆς ἀληθείας</span></p><p><span>25&nbsp;&nbsp;&nbsp;</span><span>Διὸ ἀποθέμενοι τὸ ψεῦδος λαλεῖτε ἀλήθειαν ἕκαστος μετὰ τοῦ πλησίον αὐτοῦ ὅτι ἐσμὲν ἀλλήλων μέλη</span></p><p><span>26&nbsp;&nbsp;&nbsp;</span><span>ὀργίζεσθε καὶ μὴ ἁμαρτάνετε· ὁ ἥλιος μὴ ἐπιδυέτω ἐπὶ τῷ παροργισμῷ ὑμῶν</span></p><p><span>27&nbsp;&nbsp;&nbsp;</span><span>μήτε δίδοτε τόπον τῷ διαβόλῳ</span></p><p><span>28&nbsp;&nbsp;&nbsp;</span><span>ὁ κλέπτων μηκέτι κλεπτέτω μᾶλλον δὲ κοπιάτω ἐργαζόμενος τὸ ἀγαθόν ταῖς χερσὶν ἵνα ἔχῃ μεταδιδόναι τῷ χρείαν ἔχοντι</span></p><p><span>29&nbsp;&nbsp;&nbsp;</span><span>πᾶς λόγος σαπρὸς ἐκ τοῦ στόματος ὑμῶν μὴ ἐκπορευέσθω ἀλλ' εἴ τις ἀγαθὸς πρὸς οἰκοδομὴν τῆς χρείας ἵνα δῷ χάριν τοῖς ἀκούουσιν</span></p><p><span>30&nbsp;&nbsp;&nbsp;</span><span>καὶ μὴ λυπεῖτε τὸ πνεῦμα τὸ ἅγιον τοῦ θεοῦ ἐν ᾧ ἐσφραγίσθητε εἰς ἡμέραν ἀπολυτρώσεως</span></p><p><span>31&nbsp;&nbsp;&nbsp;</span><span>πᾶσα πικρία καὶ θυμὸς καὶ ὀργὴ καὶ κραυγὴ καὶ βλασφημία ἀρθήτω ἀφ' ὑμῶν σὺν πάσῃ κακίᾳ</span></p><p><span>32&nbsp;&nbsp;&nbsp;</span><span>γίνεσθε δὲ εἰς ἀλλήλους χρηστοί εὔσπλαγχνοι χαριζόμενοι ἑαυτοῖς καθὼς καὶ ὁ θεὸς ἐν Χριστῷ ἐχαρίσατο ὑμῖν</span></p>