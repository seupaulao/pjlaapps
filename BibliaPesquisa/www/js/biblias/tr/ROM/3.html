<p><span>1&nbsp;&nbsp;&nbsp;</span><span>Τί οὖν τὸ περισσὸν τοῦ Ἰουδαίου ἢ τίς ἡ ὠφέλεια τῆς περιτομῆς</span></p><p><span>2&nbsp;&nbsp;&nbsp;</span><span>πολὺ κατὰ πάντα τρόπον πρῶτον μὲν γὰρ ὅτι ἐπιστεύθησαν τὰ λόγια τοῦ θεοῦ</span></p><p><span>3&nbsp;&nbsp;&nbsp;</span><span>τί γὰρ εἰ ἠπίστησάν τινες μὴ ἡ ἀπιστία αὐτῶν τὴν πίστιν τοῦ θεοῦ καταργήσει</span></p><p><span>4&nbsp;&nbsp;&nbsp;</span><span>μὴ γένοιτο· γινέσθω δὲ ὁ θεὸς ἀληθής πᾶς δὲ ἄνθρωπος ψεύστης καθὼς γέγραπται Ὅπως ἂν δικαιωθῇς ἐν τοῖς λόγοις σου καὶ νικήσῃς ἐν τῷ κρίνεσθαί σε</span></p><p><span>5&nbsp;&nbsp;&nbsp;</span><span>εἰ δὲ ἡ ἀδικία ἡμῶν θεοῦ δικαιοσύνην συνίστησιν τί ἐροῦμεν μὴ ἄδικος ὁ θεὸς ὁ ἐπιφέρων τὴν ὀργήν κατὰ ἄνθρωπον λέγω</span></p><p><span>6&nbsp;&nbsp;&nbsp;</span><span>μὴ γένοιτο· ἐπεὶ πῶς κρινεῖ ὁ θεὸς τὸν κόσμον</span></p><p><span>7&nbsp;&nbsp;&nbsp;</span><span>εἰ γὰρ ἡ ἀλήθεια τοῦ θεοῦ ἐν τῷ ἐμῷ ψεύσματι ἐπερίσσευσεν εἰς τὴν δόξαν αὐτοῦ τί ἔτι κἀγὼ ὡς ἁμαρτωλὸς κρίνομαι</span></p><p><span>8&nbsp;&nbsp;&nbsp;</span><span>καὶ μὴ καθὼς βλασφημούμεθα καὶ καθώς φασίν τινες ἡμᾶς λέγειν ὅτι Ποιήσωμεν τὰ κακὰ ἵνα ἔλθῃ τὰ ἀγαθά ὧν τὸ κρίμα ἔνδικόν ἐστιν</span></p><p><span>9&nbsp;&nbsp;&nbsp;</span><span>Τί οὖν προεχόμεθα οὐ πάντως· προῃτιασάμεθα γὰρ Ἰουδαίους τε καὶ Ἕλληνας πάντας ὑφ' ἁμαρτίαν εἶναι</span></p><p><span>10&nbsp;&nbsp;&nbsp;</span><span>καθὼς γέγραπται ὅτι Οὐκ ἔστιν δίκαιος οὐδὲ εἷς</span></p><p><span>11&nbsp;&nbsp;&nbsp;</span><span>οὐκ ἔστιν ὁ συνίων οὐκ ἔστιν ὁ ἐκζητῶν τὸν θεόν</span></p><p><span>12&nbsp;&nbsp;&nbsp;</span><span>πάντες ἐξέκλιναν ἅμα ἠχρειώθησαν· οὐκ ἔστιν ποιῶν χρηστότητα οὐκ ἔστιν ἕως ἑνός</span></p><p><span>13&nbsp;&nbsp;&nbsp;</span><span>τάφος ἀνεῳγμένος ὁ λάρυγξ αὐτῶν ταῖς γλώσσαις αὐτῶν ἐδολιοῦσαν ἰὸς ἀσπίδων ὑπὸ τὰ χείλη αὐτῶν·</span></p><p><span>14&nbsp;&nbsp;&nbsp;</span><span>ὧν τὸ στόμα ἀρᾶς καὶ πικρίας γέμει</span></p><p><span>15&nbsp;&nbsp;&nbsp;</span><span>ὀξεῖς οἱ πόδες αὐτῶν ἐκχέαι αἷμα</span></p><p><span>16&nbsp;&nbsp;&nbsp;</span><span>σύντριμμα καὶ ταλαιπωρία ἐν ταῖς ὁδοῖς αὐτῶν</span></p><p><span>17&nbsp;&nbsp;&nbsp;</span><span>καὶ ὁδὸν εἰρήνης οὐκ ἔγνωσαν</span></p><p><span>18&nbsp;&nbsp;&nbsp;</span><span>οὐκ ἔστιν φόβος θεοῦ ἀπέναντι τῶν ὀφθαλμῶν αὐτῶν</span></p><p><span>19&nbsp;&nbsp;&nbsp;</span><span>Οἴδαμεν δὲ ὅτι ὅσα ὁ νόμος λέγει τοῖς ἐν τῷ νόμῳ λαλεῖ ἵνα πᾶν στόμα φραγῇ καὶ ὑπόδικος γένηται πᾶς ὁ κόσμος τῷ θεῷ·</span></p><p><span>20&nbsp;&nbsp;&nbsp;</span><span>διότι ἐξ ἔργων νόμου οὐ δικαιωθήσεται πᾶσα σὰρξ ἐνώπιον αὐτοῦ διὰ γὰρ νόμου ἐπίγνωσις ἁμαρτίας</span></p><p><span>21&nbsp;&nbsp;&nbsp;</span><span>Νυνὶ δὲ χωρὶς νόμου δικαιοσύνη θεοῦ πεφανέρωται μαρτυρουμένη ὑπὸ τοῦ νόμου καὶ τῶν προφητῶν</span></p><p><span>22&nbsp;&nbsp;&nbsp;</span><span>δικαιοσύνη δὲ θεοῦ διὰ πίστεως Ἰησοῦ Χριστοῦ εἰς πάντας καὶ ἐπὶ πάντας τοὺς πιστεύοντας οὐ γάρ ἐστιν διαστολή</span></p><p><span>23&nbsp;&nbsp;&nbsp;</span><span>πάντες γὰρ ἥμαρτον καὶ ὑστεροῦνται τῆς δόξης τοῦ θεοῦ</span></p><p><span>24&nbsp;&nbsp;&nbsp;</span><span>δικαιούμενοι δωρεὰν τῇ αὐτοῦ χάριτι διὰ τῆς ἀπολυτρώσεως τῆς ἐν Χριστῷ Ἰησοῦ·</span></p><p><span>25&nbsp;&nbsp;&nbsp;</span><span>ὃν προέθετο ὁ θεὸς ἱλαστήριον διὰ τῆς πίστεως ἐν τῷ αὐτοῦ αἵματι εἰς ἔνδειξιν τῆς δικαιοσύνης αὐτοῦ διὰ τὴν πάρεσιν τῶν προγεγονότων ἁμαρτημάτων</span></p><p><span>26&nbsp;&nbsp;&nbsp;</span><span>ἐν τῇ ἀνοχῇ τοῦ θεοῦ πρὸς ἔνδειξιν τῆς δικαιοσύνης αὐτοῦ ἐν τῷ νῦν καιρῷ εἰς τὸ εἶναι αὐτὸν δίκαιον καὶ δικαιοῦντα τὸν ἐκ πίστεως Ἰησοῦ</span></p><p><span>27&nbsp;&nbsp;&nbsp;</span><span>Ποῦ οὖν ἡ καύχησις ἐξεκλείσθη διὰ ποίου νόμου τῶν ἔργων οὐχί ἀλλὰ διὰ νόμου πίστεως</span></p><p><span>28&nbsp;&nbsp;&nbsp;</span><span>λογιζόμεθα οὖν πίστει δικαιοῦσθαι ἄνθρωπον χωρὶς ἔργων νόμου</span></p><p><span>29&nbsp;&nbsp;&nbsp;</span><span>ἢ Ἰουδαίων ὁ θεὸς μόνον οὐχὶ δὲ καὶ ἐθνῶν ναὶ καὶ ἐθνῶν</span></p><p><span>30&nbsp;&nbsp;&nbsp;</span><span>ἐπείπερ εἷς ὁ θεός ὃς δικαιώσει περιτομὴν ἐκ πίστεως καὶ ἀκροβυστίαν διὰ τῆς πίστεως</span></p><p><span>31&nbsp;&nbsp;&nbsp;</span><span>νόμον οὖν καταργοῦμεν διὰ τῆς πίστεως μὴ γένοιτο· ἀλλὰ νόμον ἱστῶμεν</span></p>