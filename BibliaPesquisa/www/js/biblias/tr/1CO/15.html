<p><span>1&nbsp;&nbsp;&nbsp;</span><span>Γνωρίζω δὲ ὑμῖν ἀδελφοί τὸ εὐαγγέλιον ὃ εὐηγγελισάμην ὑμῖν ὃ καὶ παρελάβετε ἐν ᾧ καὶ ἑστήκατε</span></p><p><span>2&nbsp;&nbsp;&nbsp;</span><span>δι' οὗ καὶ σῴζεσθε τίνι λόγῳ εὐηγγελισάμην ὑμῖν εἰ κατέχετε ἐκτὸς εἰ μὴ εἰκῇ ἐπιστεύσατε</span></p><p><span>3&nbsp;&nbsp;&nbsp;</span><span>παρέδωκα γὰρ ὑμῖν ἐν πρώτοις ὃ καὶ παρέλαβον ὅτι Χριστὸς ἀπέθανεν ὑπὲρ τῶν ἁμαρτιῶν ἡμῶν κατὰ τὰς γραφάς</span></p><p><span>4&nbsp;&nbsp;&nbsp;</span><span>καὶ ὅτι ἐτάφη καὶ ὅτι ἐγήγερται τῇ τρίτῃ ἡμέρᾳ κατὰ τὰς γραφάς</span></p><p><span>5&nbsp;&nbsp;&nbsp;</span><span>καὶ ὅτι ὤφθη Κηφᾷ εἶτα τοῖς δώδεκα·</span></p><p><span>6&nbsp;&nbsp;&nbsp;</span><span>ἔπειτα ὤφθη ἐπάνω πεντακοσίοις ἀδελφοῖς ἐφάπαξ ἐξ ὧν οἱ πλείους μένουσιν ἕως ἄρτι τινὲς δὲ καὶ ἐκοιμήθησαν·</span></p><p><span>7&nbsp;&nbsp;&nbsp;</span><span>ἔπειτα ὤφθη Ἰακώβῳ εἶτα τοῖς ἀποστόλοις πᾶσιν·</span></p><p><span>8&nbsp;&nbsp;&nbsp;</span><span>ἔσχατον δὲ πάντων ὡσπερεὶ τῷ ἐκτρώματι ὤφθη κἀμοί</span></p><p><span>9&nbsp;&nbsp;&nbsp;</span><span>Ἐγὼ γάρ εἰμι ὁ ἐλάχιστος τῶν ἀποστόλων ὃς οὐκ εἰμὶ ἱκανὸς καλεῖσθαι ἀπόστολος διότι ἐδίωξα τὴν ἐκκλησίαν τοῦ θεοῦ·</span></p><p><span>10&nbsp;&nbsp;&nbsp;</span><span>χάριτι δὲ θεοῦ εἰμι ὅ εἰμι καὶ ἡ χάρις αὐτοῦ ἡ εἰς ἐμὲ οὐ κενὴ ἐγενήθη ἀλλὰ περισσότερον αὐτῶν πάντων ἐκοπίασα οὐκ ἐγὼ δὲ ἀλλ' ἡ χάρις τοῦ θεοῦ ἡ σὺν ἐμοί</span></p><p><span>11&nbsp;&nbsp;&nbsp;</span><span>εἴτε οὖν ἐγὼ εἴτε ἐκεῖνοι οὕτως κηρύσσομεν καὶ οὕτως ἐπιστεύσατε</span></p><p><span>12&nbsp;&nbsp;&nbsp;</span><span>Εἰ δὲ Χριστὸς κηρύσσεται ὅτι ἐκ νεκρῶν ἐγήγερται πῶς λέγουσιν τινες ἐν ὑμῖν ὅτι ἀνάστασις νεκρῶν οὐκ ἔστιν</span></p><p><span>13&nbsp;&nbsp;&nbsp;</span><span>εἰ δὲ ἀνάστασις νεκρῶν οὐκ ἔστιν οὐδὲ Χριστὸς ἐγήγερται·</span></p><p><span>14&nbsp;&nbsp;&nbsp;</span><span>εἰ δὲ Χριστὸς οὐκ ἐγήγερται κενὸν ἄρα τὸ κήρυγμα ἡμῶν κενὴ δὲ καὶ ἡ πίστις ὑμῶν·</span></p><p><span>15&nbsp;&nbsp;&nbsp;</span><span>εὑρισκόμεθα δὲ καὶ ψευδομάρτυρες τοῦ θεοῦ ὅτι ἐμαρτυρήσαμεν κατὰ τοῦ θεοῦ ὅτι ἤγειρεν τὸν Χριστόν ὃν οὐκ ἤγειρεν εἴπερ ἄρα νεκροὶ οὐκ ἐγείρονται</span></p><p><span>16&nbsp;&nbsp;&nbsp;</span><span>εἰ γὰρ νεκροὶ οὐκ ἐγείρονται οὐδὲ Χριστὸς ἐγήγερται·</span></p><p><span>17&nbsp;&nbsp;&nbsp;</span><span>εἰ δὲ Χριστὸς οὐκ ἐγήγερται ματαία ἡ πίστις ὑμῶν ἔτι ἐστὲ ἐν ταῖς ἁμαρτίαις ὑμῶν</span></p><p><span>18&nbsp;&nbsp;&nbsp;</span><span>ἄρα καὶ οἱ κοιμηθέντες ἐν Χριστῷ ἀπώλοντο</span></p><p><span>19&nbsp;&nbsp;&nbsp;</span><span>εἰ ἐν τῇ ζωῇ ταύτῃ ἠλπικότες ἐσμὲν ἐν Χριστῷ μόνον ἐλεεινότεροι πάντων ἀνθρώπων ἐσμέν</span></p><p><span>20&nbsp;&nbsp;&nbsp;</span><span>Νυνὶ δὲ Χριστὸς ἐγήγερται ἐκ νεκρῶν ἀπαρχὴ τῶν κεκοιμημένων ἐγένετο</span></p><p><span>21&nbsp;&nbsp;&nbsp;</span><span>ἐπειδὴ γὰρ δι' ἀνθρώπου ὁ θάνατος καὶ δι' ἀνθρώπου ἀνάστασις νεκρῶν</span></p><p><span>22&nbsp;&nbsp;&nbsp;</span><span>ὥσπερ γὰρ ἐν τῷ Ἀδὰμ πάντες ἀποθνῄσκουσιν οὕτως καὶ ἐν τῷ Χριστῷ πάντες ζῳοποιηθήσονται</span></p><p><span>23&nbsp;&nbsp;&nbsp;</span><span>ἕκαστος δὲ ἐν τῷ ἰδίῳ τάγματι· ἀπαρχὴ Χριστός ἔπειτα οἱ Χριστοῦ ἐν τῇ παρουσίᾳ αὐτοῦ</span></p><p><span>24&nbsp;&nbsp;&nbsp;</span><span>εἶτα τὸ τέλος ὅταν παραδῷ τὴν βασιλείαν τῷ θεῷ καὶ πατρί ὅταν καταργήσῃ πᾶσαν ἀρχὴν καὶ πᾶσαν ἐξουσίαν καὶ δύναμιν</span></p><p><span>25&nbsp;&nbsp;&nbsp;</span><span>δεῖ γὰρ αὐτὸν βασιλεύειν ἄχρις οὗ ἄν θῇ πάντας τοὺς ἐχθροὺς ὑπὸ τοὺς πόδας αὐτοῦ</span></p><p><span>26&nbsp;&nbsp;&nbsp;</span><span>ἔσχατος ἐχθρὸς καταργεῖται ὁ θάνατος·</span></p><p><span>27&nbsp;&nbsp;&nbsp;</span><span>πάντα γὰρ ὑπέταξεν ὑπὸ τοὺς πόδας αὐτοῦ ὅταν δὲ εἴπῃ ὅτι πάντα ὑποτέτακται δῆλον ὅτι ἐκτὸς τοῦ ὑποτάξαντος αὐτῷ τὰ πάντα</span></p><p><span>28&nbsp;&nbsp;&nbsp;</span><span>ὅταν δὲ ὑποταγῇ αὐτῷ τὰ πάντα τότε καὶ αὐτὸς ὁ υἱὸς ὑποταγήσεται τῷ ὑποτάξαντι αὐτῷ τὰ πάντα ἵνα ᾖ ὁ θεὸς τὰ πάντα ἐν πᾶσιν</span></p><p><span>29&nbsp;&nbsp;&nbsp;</span><span>Ἐπεὶ τί ποιήσουσιν οἱ βαπτιζόμενοι ὑπὲρ τῶν νεκρῶν εἰ ὅλως νεκροὶ οὐκ ἐγείρονται τί καὶ βαπτίζονται ὑπὲρ τῶν νεκρῶν</span></p><p><span>30&nbsp;&nbsp;&nbsp;</span><span>τί καὶ ἡμεῖς κινδυνεύομεν πᾶσαν ὥραν</span></p><p><span>31&nbsp;&nbsp;&nbsp;</span><span>καθ' ἡμέραν ἀποθνῄσκω νὴ τὴν ἡμετέραν καύχησιν ἣν ἔχω ἐν Χριστῷ Ἰησοῦ τῷ κυρίῳ ἡμῶν</span></p><p><span>32&nbsp;&nbsp;&nbsp;</span><span>εἰ κατὰ ἄνθρωπον ἐθηριομάχησα ἐν Ἐφέσῳ τί μοι τὸ ὄφελος εἰ νεκροὶ οὐκ ἐγείρονται Φάγωμεν καὶ πίωμεν αὔριον γὰρ ἀποθνῄσκομεν</span></p><p><span>33&nbsp;&nbsp;&nbsp;</span><span>μὴ πλανᾶσθε· Φθείρουσιν ἤθη χρησθ' ὁμιλίαι κακαί</span></p><p><span>34&nbsp;&nbsp;&nbsp;</span><span>ἐκνήψατε δικαίως καὶ μὴ ἁμαρτάνετε ἀγνωσίαν γὰρ θεοῦ τινες ἔχουσιν πρὸς ἐντροπὴν ὑμῖν λέγω</span></p><p><span>35&nbsp;&nbsp;&nbsp;</span><span>ἀλλ' ἐρεῖ τις Πῶς ἐγείρονται οἱ νεκροί ποίῳ δὲ σώματι ἔρχονται</span></p><p><span>36&nbsp;&nbsp;&nbsp;</span><span>Ἄφρον σὺ ὃ σπείρεις οὐ ζῳοποιεῖται ἐὰν μὴ ἀποθάνῃ·</span></p><p><span>37&nbsp;&nbsp;&nbsp;</span><span>καὶ ὃ σπείρεις οὐ τὸ σῶμα τὸ γενησόμενον σπείρεις ἀλλὰ γυμνὸν κόκκον εἰ τύχοι σίτου ἤ τινος τῶν λοιπῶν·</span></p><p><span>38&nbsp;&nbsp;&nbsp;</span><span>ὁ δὲ θεὸς αὐτῷ δίδωσιν σῶμα καθὼς ἠθέλησεν καὶ ἑκάστῳ τῶν σπερμάτων τὸ ἴδιον σῶμα</span></p><p><span>39&nbsp;&nbsp;&nbsp;</span><span>οὐ πᾶσα σὰρξ ἡ αὐτὴ σάρξ ἀλλὰ ἄλλη μὲν σὰρξ ἀνθρώπων ἄλλη δὲ σὰρξ κτηνῶν ἄλλη δὲ ἰχθύων ἄλλη δὲ πτηνῶν</span></p><p><span>40&nbsp;&nbsp;&nbsp;</span><span>καὶ σώματα ἐπουράνια καὶ σώματα ἐπίγεια· ἀλλ' ἑτέρα μὲν ἡ τῶν ἐπουρανίων δόξα ἑτέρα δὲ ἡ τῶν ἐπιγείων</span></p><p><span>41&nbsp;&nbsp;&nbsp;</span><span>ἄλλη δόξα ἡλίου καὶ ἄλλη δόξα σελήνης καὶ ἄλλη δόξα ἀστέρων· ἀστὴρ γὰρ ἀστέρος διαφέρει ἐν δόξῃ</span></p><p><span>42&nbsp;&nbsp;&nbsp;</span><span>Οὕτως καὶ ἡ ἀνάστασις τῶν νεκρῶν σπείρεται ἐν φθορᾷ ἐγείρεται ἐν ἀφθαρσίᾳ·</span></p><p><span>43&nbsp;&nbsp;&nbsp;</span><span>σπείρεται ἐν ἀτιμίᾳ ἐγείρεται ἐν δόξῃ· σπείρεται ἐν ἀσθενείᾳ ἐγείρεται ἐν δυνάμει·</span></p><p><span>44&nbsp;&nbsp;&nbsp;</span><span>σπείρεται σῶμα ψυχικόν ἐγείρεται σῶμα πνευματικόν ἔστιν σῶμα ψυχικόν καὶ ἔστιν σῶμα πνευματικόν</span></p><p><span>45&nbsp;&nbsp;&nbsp;</span><span>οὕτως καὶ γέγραπται Ἐγένετο ὁ πρῶτος ἄνθρωπος Ἀδὰμ εἰς ψυχὴν ζῶσαν ὁ ἔσχατος Ἀδὰμ εἰς πνεῦμα ζῳοποιοῦν</span></p><p><span>46&nbsp;&nbsp;&nbsp;</span><span>ἀλλ' οὐ πρῶτον τὸ πνευματικὸν ἀλλὰ τὸ ψυχικόν ἔπειτα τὸ πνευματικόν</span></p><p><span>47&nbsp;&nbsp;&nbsp;</span><span>ὁ πρῶτος ἄνθρωπος ἐκ γῆς χοϊκός ὁ δεύτερος ἄνθρωπος ὁ Κύριος ἐξ οὐρανοῦ</span></p><p><span>48&nbsp;&nbsp;&nbsp;</span><span>οἷος ὁ χοϊκός τοιοῦτοι καὶ οἱ χοϊκοί καὶ οἷος ὁ ἐπουράνιος τοιοῦτοι καὶ οἱ ἐπουράνιοι·</span></p><p><span>49&nbsp;&nbsp;&nbsp;</span><span>καὶ καθὼς ἐφορέσαμεν τὴν εἰκόνα τοῦ χοϊκοῦ φορέσομεν καὶ τὴν εἰκόνα τοῦ ἐπουρανίου</span></p><p><span>50&nbsp;&nbsp;&nbsp;</span><span>Τοῦτο δέ φημι ἀδελφοί ὅτι σὰρξ καὶ αἷμα βασιλείαν θεοῦ κληρονομῆσαι οὐ δύνανται οὐδὲ ἡ φθορὰ τὴν ἀφθαρσίαν κληρονομεῖ</span></p><p><span>51&nbsp;&nbsp;&nbsp;</span><span>ἰδού, μυστήριον ὑμῖν λέγω· πάντες μὲν οὐ κοιμηθησόμεθα πάντες δὲ ἀλλαγησόμεθα</span></p><p><span>52&nbsp;&nbsp;&nbsp;</span><span>ἐν ἀτόμῳ ἐν ῥιπῇ ὀφθαλμοῦ ἐν τῇ ἐσχάτῃ σάλπιγγι· σαλπίσει γάρ καὶ οἱ νεκροὶ ἐγερθήσονται ἄφθαρτοι καὶ ἡμεῖς ἀλλαγησόμεθα</span></p><p><span>53&nbsp;&nbsp;&nbsp;</span><span>δεῖ γὰρ τὸ φθαρτὸν τοῦτο ἐνδύσασθαι ἀφθαρσίαν καὶ τὸ θνητὸν τοῦτο ἐνδύσασθαι ἀθανασίαν</span></p><p><span>54&nbsp;&nbsp;&nbsp;</span><span>ὅταν δὲ τὸ φθαρτὸν τοῦτο ἐνδύσηται ἀφθαρσίαν καὶ τὸ θνητὸν τοῦτο ἐνδύσηται ἀθανασίαν τότε γενήσεται ὁ λόγος ὁ γεγραμμένος Κατεπόθη ὁ θάνατος εἰς νῖκος</span></p><p><span>55&nbsp;&nbsp;&nbsp;</span><span>ποῦ σου θάνατε τὸ κέντρον ποῦ σου ᾅδη, τὸ νῖκος</span></p><p><span>56&nbsp;&nbsp;&nbsp;</span><span>τὸ δὲ κέντρον τοῦ θανάτου ἡ ἁμαρτία ἡ δὲ δύναμις τῆς ἁμαρτίας ὁ νόμος·</span></p><p><span>57&nbsp;&nbsp;&nbsp;</span><span>τῷ δὲ θεῷ χάρις τῷ διδόντι ἡμῖν τὸ νῖκος διὰ τοῦ κυρίου ἡμῶν Ἰησοῦ Χριστοῦ</span></p><p><span>58&nbsp;&nbsp;&nbsp;</span><span>Ὥστε ἀδελφοί μου ἀγαπητοί ἑδραῖοι γίνεσθε ἀμετακίνητοι περισσεύοντες ἐν τῷ ἔργῳ τοῦ κυρίου πάντοτε εἰδότες ὅτι ὁ κόπος ὑμῶν οὐκ ἔστιν κενὸς ἐν κυρίῳ</span></p>