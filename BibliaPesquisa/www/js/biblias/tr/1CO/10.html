<p><span>1&nbsp;&nbsp;&nbsp;</span><span>Οὐ θέλω δὲ ὑμᾶς ἀγνοεῖν ἀδελφοί ὅτι οἱ πατέρες ἡμῶν πάντες ὑπὸ τὴν νεφέλην ἦσαν καὶ πάντες διὰ τῆς θαλάσσης διῆλθον</span></p><p><span>2&nbsp;&nbsp;&nbsp;</span><span>καὶ πάντες εἰς τὸν Μωσῆν ἐβαπτίσαντο ἐν τῇ νεφέλῃ καὶ ἐν τῇ θαλάσσῃ</span></p><p><span>3&nbsp;&nbsp;&nbsp;</span><span>καὶ πάντες τὸ αὐτὸ βρῶμα πνευματικὸν ἔφαγον</span></p><p><span>4&nbsp;&nbsp;&nbsp;</span><span>καὶ πάντες τὸ αὐτὸ πόμα πνευματικὸν ἔπιον ἔπινον γὰρ ἐκ πνευματικῆς ἀκολουθούσης πέτρας ἡ δὲ πέτρα ἦν ὁ Χριστός</span></p><p><span>5&nbsp;&nbsp;&nbsp;</span><span>ἀλλ' οὐκ ἐν τοῖς πλείοσιν αὐτῶν εὐδόκησεν ὁ θεός κατεστρώθησαν γὰρ ἐν τῇ ἐρήμῳ</span></p><p><span>6&nbsp;&nbsp;&nbsp;</span><span>ταῦτα δὲ τύποι ἡμῶν ἐγενήθησαν εἰς τὸ μὴ εἶναι ἡμᾶς ἐπιθυμητὰς κακῶν καθὼς κἀκεῖνοι ἐπεθύμησαν</span></p><p><span>7&nbsp;&nbsp;&nbsp;</span><span>μηδὲ εἰδωλολάτραι γίνεσθε καθώς τινες αὐτῶν ὥς γέγραπται Ἐκάθισεν ὁ λαὸς φαγεῖν καὶ πιεῖν καὶ ἀνέστησαν παίζειν</span></p><p><span>8&nbsp;&nbsp;&nbsp;</span><span>μηδὲ πορνεύωμεν καθώς τινες αὐτῶν ἐπόρνευσαν καὶ ἔπεσον ἕν μιᾷ ἡμέρᾳ εἰκοσιτρεῖς χιλιάδες</span></p><p><span>9&nbsp;&nbsp;&nbsp;</span><span>μηδὲ ἐκπειράζωμεν τὸν Χριστόν καθὼς καί τινες αὐτῶν ἐπείρασαν καὶ ὑπὸ τῶν ὄφεων ἀπώλοντο</span></p><p><span>10&nbsp;&nbsp;&nbsp;</span><span>μηδὲ γογγύζετε καθὼς καί τινες αὐτῶν ἐγόγγυσαν καὶ ἀπώλοντο ὑπὸ τοῦ ὀλοθρευτοῦ</span></p><p><span>11&nbsp;&nbsp;&nbsp;</span><span>ταῦτα δὲ πάντα τύποι συνέβαινον ἐκείνοις ἐγράφη δὲ πρὸς νουθεσίαν ἡμῶν εἰς οὓς τὰ τέλη τῶν αἰώνων κατήντησεν</span></p><p><span>12&nbsp;&nbsp;&nbsp;</span><span>ὥστε ὁ δοκῶν ἑστάναι βλεπέτω μὴ πέσῃ</span></p><p><span>13&nbsp;&nbsp;&nbsp;</span><span>πειρασμὸς ὑμᾶς οὐκ εἴληφεν εἰ μὴ ἀνθρώπινος· πιστὸς δὲ ὁ θεός ὃς οὐκ ἐάσει ὑμᾶς πειρασθῆναι ὑπὲρ ὃ δύνασθε ἀλλὰ ποιήσει σὺν τῷ πειρασμῷ καὶ τὴν ἔκβασιν τοῦ δύνασθαι ὑμᾶς ὑπενεγκεῖν</span></p><p><span>14&nbsp;&nbsp;&nbsp;</span><span>Διόπερ ἀγαπητοί μου φεύγετε ἀπὸ τῆς εἰδωλολατρείας</span></p><p><span>15&nbsp;&nbsp;&nbsp;</span><span>ὡς φρονίμοις λέγω· κρίνατε ὑμεῖς ὅ φημι</span></p><p><span>16&nbsp;&nbsp;&nbsp;</span><span>τὸ ποτήριον τῆς εὐλογίας ὃ εὐλογοῦμεν οὐχὶ κοινωνία τοῦ αἵματος τοῦ Χριστοῦ ἐστιν τὸν ἄρτον ὃν κλῶμεν οὐχὶ κοινωνία τοῦ σώματος τοῦ Χριστοῦ ἐστιν</span></p><p><span>17&nbsp;&nbsp;&nbsp;</span><span>ὅτι εἷς ἄρτος ἓν σῶμα οἱ πολλοί ἐσμεν οἱ γὰρ πάντες ἐκ τοῦ ἑνὸς ἄρτου μετέχομεν</span></p><p><span>18&nbsp;&nbsp;&nbsp;</span><span>βλέπετε τὸν Ἰσραὴλ κατὰ σάρκα· οὐχὶ οἱ ἐσθίοντες τὰς θυσίας κοινωνοὶ τοῦ θυσιαστηρίου εἰσίν</span></p><p><span>19&nbsp;&nbsp;&nbsp;</span><span>τί οὖν φημι ὅτι εἴδωλον τί ἐστιν ἢ ὅτι εἰδωλόθυτον τί ἐστιν;</span></p><p><span>20&nbsp;&nbsp;&nbsp;</span><span>ἀλλ' ὅτι ἃ θύει τά ἔθνη, δαιμονίοις θύει καὶ οὐ θεῷ οὐ θέλω δὲ ὑμᾶς κοινωνοὺς τῶν δαιμονίων γίνεσθαι</span></p><p><span>21&nbsp;&nbsp;&nbsp;</span><span>οὐ δύνασθε ποτήριον κυρίου πίνειν καὶ ποτήριον δαιμονίων οὐ δύνασθε τραπέζης κυρίου μετέχειν καὶ τραπέζης δαιμονίων</span></p><p><span>22&nbsp;&nbsp;&nbsp;</span><span>ἢ παραζηλοῦμεν τὸν κύριον μὴ ἰσχυρότεροι αὐτοῦ ἐσμεν</span></p><p><span>23&nbsp;&nbsp;&nbsp;</span><span>Πάντα μοι ἔξεστιν ἀλλ' οὐ πάντα συμφέρει· πάντα μοί ἔξεστιν ἀλλ' οὐ πάντα οἰκοδομεῖ</span></p><p><span>24&nbsp;&nbsp;&nbsp;</span><span>μηδεὶς τὸ ἑαυτοῦ ζητείτω ἀλλὰ τὸ τοῦ ἑτέρου ἕκαστος</span></p><p><span>25&nbsp;&nbsp;&nbsp;</span><span>Πᾶν τὸ ἐν μακέλλῳ πωλούμενον ἐσθίετε μηδὲν ἀνακρίνοντες διὰ τὴν συνείδησιν</span></p><p><span>26&nbsp;&nbsp;&nbsp;</span><span>τοῦ γὰρ κυρίου ἡ γῆ καὶ τὸ πλήρωμα αὐτῆς</span></p><p><span>27&nbsp;&nbsp;&nbsp;</span><span>εἰ δέ τις καλεῖ ὑμᾶς τῶν ἀπίστων καὶ θέλετε πορεύεσθαι πᾶν τὸ παρατιθέμενον ὑμῖν ἐσθίετε μηδὲν ἀνακρίνοντες διὰ τὴν συνείδησιν</span></p><p><span>28&nbsp;&nbsp;&nbsp;</span><span>ἐὰν δέ τις ὑμῖν εἴπῃ Τοῦτο εἰδωλόθυτόν ἐστιν μὴ ἐσθίετε δι' ἐκεῖνον τὸν μηνύσαντα καὶ τὴν συνείδησιν· τοῦ γὰρ κυρίου ἡ γῆ καὶ τὸ πλήρωμα αὐτῆς</span></p><p><span>29&nbsp;&nbsp;&nbsp;</span><span>συνείδησιν δὲ λέγω οὐχὶ τὴν ἑαυτοῦ ἀλλὰ τὴν τοῦ ἑτέρου ἵνα τί γὰρ ἡ ἐλευθερία μου κρίνεται ὑπὸ ἄλλης συνειδήσεως</span></p><p><span>30&nbsp;&nbsp;&nbsp;</span><span>εἰ δὲ ἐγὼ χάριτι μετέχω τί βλασφημοῦμαι ὑπὲρ οὗ ἐγὼ εὐχαριστῶ</span></p><p><span>31&nbsp;&nbsp;&nbsp;</span><span>εἴτε οὖν ἐσθίετε εἴτε πίνετε εἴτε τι ποιεῖτε πάντα εἰς δόξαν θεοῦ ποιεῖτε</span></p><p><span>32&nbsp;&nbsp;&nbsp;</span><span>ἀπρόσκοποι γίνεσθε καὶ Ἰουδαίοις καὶ Ἕλλησιν καὶ τῇ ἐκκλησίᾳ τοῦ θεοῦ</span></p><p><span>33&nbsp;&nbsp;&nbsp;</span><span>καθὼς κἀγὼ πάντα πᾶσιν ἀρέσκω μὴ ζητῶν τὸ ἐμαυτοῦ σύμφερον, ἀλλὰ τὸ τῶν πολλῶν ἵνα σωθῶσιν</span></p>