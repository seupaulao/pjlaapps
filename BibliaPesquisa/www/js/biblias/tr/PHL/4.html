<p><span>1&nbsp;&nbsp;&nbsp;</span><span>Ὥστε ἀδελφοί μου ἀγαπητοὶ καὶ ἐπιπόθητοι χαρὰ καὶ στέφανός μου οὕτως στήκετε ἐν κυρίῳ ἀγαπητοί</span></p><p><span>2&nbsp;&nbsp;&nbsp;</span><span>εὐωδίαν παρακαλῶ καὶ Συντύχην παρακαλῶ τὸ αὐτὸ φρονεῖν ἐν κυρίῳ</span></p><p><span>3&nbsp;&nbsp;&nbsp;</span><span>καὶ ἐρωτῶ καὶ σέ σύζυγε γνήσιε συλλαμβάνου αὐταῖς αἵτινες ἐν τῷ εὐαγγελίῳ συνήθλησάν μοι μετὰ καὶ Κλήμεντος καὶ τῶν λοιπῶν συνεργῶν μου ὧν τὰ ὀνόματα ἐν βίβλῳ ζωῆς</span></p><p><span>4&nbsp;&nbsp;&nbsp;</span><span>Χαίρετε ἐν κυρίῳ πάντοτε· πάλιν ἐρῶ χαίρετε</span></p><p><span>5&nbsp;&nbsp;&nbsp;</span><span>τὸ ἐπιεικὲς ὑμῶν γνωσθήτω πᾶσιν ἀνθρώποις ὁ κύριος ἐγγύς</span></p><p><span>6&nbsp;&nbsp;&nbsp;</span><span>μηδὲν μεριμνᾶτε ἀλλ' ἐν παντὶ τῇ προσευχῇ καὶ τῇ δεήσει μετὰ εὐχαριστίας τὰ αἰτήματα ὑμῶν γνωριζέσθω πρὸς τὸν θεόν</span></p><p><span>7&nbsp;&nbsp;&nbsp;</span><span>καὶ ἡ εἰρήνη τοῦ θεοῦ ἡ ὑπερέχουσα πάντα νοῦν φρουρήσει τὰς καρδίας ὑμῶν καὶ τὰ νοήματα ὑμῶν ἐν Χριστῷ Ἰησοῦ</span></p><p><span>8&nbsp;&nbsp;&nbsp;</span><span>Τὸ λοιπόν ἀδελφοί ὅσα ἐστὶν ἀληθῆ ὅσα σεμνά ὅσα δίκαια ὅσα ἁγνά ὅσα προσφιλῆ ὅσα εὔφημα εἴ τις ἀρετὴ καὶ εἴ τις ἔπαινος ταῦτα λογίζεσθε·</span></p><p><span>9&nbsp;&nbsp;&nbsp;</span><span>ἃ καὶ ἐμάθετε καὶ παρελάβετε καὶ ἠκούσατε καὶ εἴδετε ἐν ἐμοί ταῦτα πράσσετε· καὶ ὁ θεὸς τῆς εἰρήνης ἔσται μεθ' ὑμῶν</span></p><p><span>10&nbsp;&nbsp;&nbsp;</span><span>Ἐχάρην δὲ ἐν κυρίῳ μεγάλως ὅτι ἤδη ποτὲ ἀνεθάλετε τὸ ὑπὲρ ἐμοῦ φρονεῖν ἐφ' ᾧ καὶ ἐφρονεῖτε ἠκαιρεῖσθε δέ</span></p><p><span>11&nbsp;&nbsp;&nbsp;</span><span>οὐχ ὅτι καθ' ὑστέρησιν λέγω ἐγὼ γὰρ ἔμαθον ἐν οἷς εἰμι αὐτάρκης εἶναι</span></p><p><span>12&nbsp;&nbsp;&nbsp;</span><span>οἶδα δὲ ταπεινοῦσθαι οἶδα καὶ περισσεύειν· ἐν παντὶ καὶ ἐν πᾶσιν μεμύημαι καὶ χορτάζεσθαι καὶ πεινᾶν καὶ περισσεύειν καὶ ὑστερεῖσθαι·</span></p><p><span>13&nbsp;&nbsp;&nbsp;</span><span>πάντα ἰσχύω ἐν τῷ ἐνδυναμοῦντί με Χριστῷ</span></p><p><span>14&nbsp;&nbsp;&nbsp;</span><span>πλὴν καλῶς ἐποιήσατε συγκοινωνήσαντές μου τῇ θλίψει</span></p><p><span>15&nbsp;&nbsp;&nbsp;</span><span>Οἴδατε δὲ καὶ ὑμεῖς Φιλιππήσιοι ὅτι ἐν ἀρχῇ τοῦ εὐαγγελίου ὅτε ἐξῆλθον ἀπὸ Μακεδονίας οὐδεμία μοι ἐκκλησία ἐκοινώνησεν εἰς λόγον δόσεως καὶ λήψεως, εἰ μὴ ὑμεῖς μόνοι</span></p><p><span>16&nbsp;&nbsp;&nbsp;</span><span>ὅτι καὶ ἐν Θεσσαλονίκῃ καὶ ἅπαξ καὶ δὶς εἰς τὴν χρείαν μοι ἐπέμψατε</span></p><p><span>17&nbsp;&nbsp;&nbsp;</span><span>οὐχ ὅτι ἐπιζητῶ τὸ δόμα ἀλλ' ἐπιζητῶ τὸν καρπὸν τὸν πλεονάζοντα εἰς λόγον ὑμῶν</span></p><p><span>18&nbsp;&nbsp;&nbsp;</span><span>ἀπέχω δὲ πάντα καὶ περισσεύω· πεπλήρωμαι δεξάμενος παρὰ Ἐπαφροδίτου τὰ παρ' ὑμῶν ὀσμὴν εὐωδίας θυσίαν δεκτήν εὐάρεστον τῷ θεῷ</span></p><p><span>19&nbsp;&nbsp;&nbsp;</span><span>ὁ δὲ θεός μου πληρώσει πᾶσαν χρείαν ὑμῶν κατὰ τὸν πλοῦτον αὐτοῦ ἐν δόξῃ ἐν Χριστῷ Ἰησοῦ</span></p><p><span>20&nbsp;&nbsp;&nbsp;</span><span>τῷ δὲ θεῷ καὶ πατρὶ ἡμῶν ἡ δόξα εἰς τοὺς αἰῶνας τῶν αἰώνων ἀμήν</span></p><p><span>21&nbsp;&nbsp;&nbsp;</span><span>Ἀσπάσασθε πάντα ἅγιον ἐν Χριστῷ Ἰησοῦ ἀσπάζονται ὑμᾶς οἱ σὺν ἐμοὶ ἀδελφοί</span></p><p><span>22&nbsp;&nbsp;&nbsp;</span><span>ἀσπάζονται ὑμᾶς πάντες οἱ ἅγιοι μάλιστα δὲ οἱ ἐκ τῆς Καίσαρος οἰκίας</span></p><p><span>23&nbsp;&nbsp;&nbsp;</span><span>ἡ χάρις τοῦ κυρίου ἡμῶν Ἰησοῦ Χριστοῦ μετὰ πάντων ὑμῶν ἀμην πρός Φιλιππησίους ἐγράφη ἀπό Ῥώμης δι' Ἐπαφροδίτου</span></p>